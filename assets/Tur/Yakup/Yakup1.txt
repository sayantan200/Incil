1. Allah'ın ve Rab İsa Mesih'in kulu Yakup, dağılmış olan on iki oymağa selam.
2. Kardeşlerim, çeşitli denemelere düştüğünüz zaman, bunu tam bir sevinç sayın;
3. Çünkü bilirsiniz ki, imanınızın sınanması sabır oluşturur.
4. Ama sabır, hiçbir sorunda eksiğiniz kalmayarak, yetkin ve tam kişiler olmanız için yetkin sonucunu göstersin.
5. Eğer sizden birinin bilgeliği eksikse, tüm insanlara cömertçe, azarlamadan veren Allah'tan istesin; ve kendisine verilecektir.
6. Ama hiç kuşku duymadan, imanla istesin. Çünkü kuşku duyan kişi rüzgârın sürükleyip savurduğu deniz dalgasına benzer.
7. Çünkü bu adam Rab'den bir şey alacağını sanmasın.
8. İki yürekli adam tüm yollarında kararsızdır.
9. Düşkün olan kardeş yükseltilmesiyle övünsün;
10. Zengin olansa indirilmesiyle; çünkü otun çiçeği gibi geçip gidecektir.
11. Çünkü güneş yakıcı sıcağıyla doğar ve otu kurutur, ve onun çiçeği düşer, ve görünüşünün güzelliği yok olur; zengin adam da aynı şekilde kendi yollarında solacaktır.
12. Ne mutlu denenmeye dayanan adama; çünkü sınandıktan sonra, Rab'bin kendisini sevenlere vaat ettiği hayat tacını alacaktır.
13. Denenen hiçbir adam, Ben Allah tarafından deneniyorum, demesin; çünkü Allah kötülükle denenemez, kendisi de hiçbir adamı denemez;
14. Ama her adam, kendi arzusuyla sürüklenip aldanarak denenmeye uğrar.
15. Sonra arzu gebe kalınca günah doğurur; günah olgunlaşınca da ölüm getirir.
16. Sevgili kardeşlerim, yanılmayın.
17. Her yararlı bağış ve her yetkin armağan yukarıdandır, ve kendisinde değişkenlik ya da döneklik gölgesi olmayan Işıklar Babası'ndan iner.
18. O, yaratıklarının bir nevi ilk meyveleri olmamız için bizi, kendi isteği uyarınca, gerçek sözüyle tevlit etti.
19. Bu nedenle, sevgili kardeşlerim, her adam dinlemekte çabuk, konuşmakta yavaş, öfkelenmekte yavaş olsun;
20. Çünkü insanın öfkesi, Allah'ın doğruluğunu işlemez.
21. Bunun için tüm pisliği ve kötülük bolluğunu üzerinizden atın, ve içinize ekilmiş ve canlarınızı kurtaracak güçte olan sözü alçakgönüllülükle kabul edin.
22. Ama kendi kendinizi aldatarak sözün yalnız dinleyicileri olmayın, onun uygulayıcıları da olun.
23. Çünkü bir kimse sözün dinleyicisi olup da uygulayıcısı olmazsa, aynada kendi doğal yüzüne bakan adama benzer;
24. Çünkü kendini görür, ve gider, ve nasıl bir adam olduğunu hemen unutur.
25. Ama kim özgürlüğün yetkin yasasının içerisine bakıp onda sürekli olarak kalırsa, unutkan dinleyici değil de işin işleyicisi olan o adam, kendi işinde mutlu olacaktır.
26. Eğer aranızda bir adam kendini dindar sanıp da diline gem vurmazsa, ama kendi yüreğini aldatırsa, o adamın dindarlığı boştur.
27. Allah'ın ve Baba'nın önünde pak ve lekesiz dindarlık şudur: Yetimlerle dulları acılarında ziyaret etmek, ve kendisini dünyadan lekesiz tutmaktır.
