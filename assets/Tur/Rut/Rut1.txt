ŞİMDİ vaki oldu ki, hakimlerin hük-mettikleri günlerde ülkede kıtlık oldu. Ve Beytlehem-yahuda'dan bir adam, karısı ve iki oğluyla beraber, Moab ülkesinde misafir olmak üzere gitti.
2 Ve adamın adı Elimelek, ve karısının adı Naomi, ve iki oğlunun adları Mahlon ve Kilyon olup, Beytlehem-yahuda'dan Efratalı idiler. Ve Moab ülkesinde gelip orada kaldılar.
3 Ve Naomi'nin kocası Elimelek öldü; ve kadınla iki oğlu kaldı.
4 Ve Moab kadınlarından kendilerine karılar aldılar; birinin adı Orpa, ve öbürünün adı Rut'tu; ve on yıl kadar orada oturdular.
5 Ve Mahlon'la Kilyon, ikisi de öldü, ve kadın iki oğluyla kocasından oldu.
6 O zaman kadın Moab ülkesinden dönmek için gelinleriyle kalktı; çünkü halkına ekmek vermekle RAB'bin onları ziyaret etmiş olduğunu Moab ülkesinde işitmişti.
7 Bunun için iki geliniyle beraber olduğu yerden çıktı; ve Yahuda ülkesine dönmek üzere yola koyuldular.
8 Ve Naomi iki gelinine, Gidin, dedi, her biriniz annenizin evine dönün; siz ölülere, ve bana nasıl lütufla davran-dınızsa, RAB de size lütufla davransın.
9 RAB versin de her biriniz kocanızın evinde rahat bulasınız. Ve onları öptü, ve seslerini yükseltip ağladılar.
10 Ve kendisine, Gerçekten seninle senin halkına döneceğiz, dediler.
11 Ve Naomi, Dönün kızlarım, dedi; niçin benimle gelesiniz? artık rahmimde oğullarım var mı ki, size koca olsunlar?
12 Dönün kızlarım, yolunuza gidin; kocaya varmak için çok yaşlıyım. Eğer umudum var desem, bu gece de kocaya varsam, hem de oğullar doğursam;
13 Büyüsünler diye o vakte kadar sabredecek miydiniz? kocaya varmaktan kalacak mıydınız? hayır, kızlarım; sizden ötürü çok acıklıyım, çünkü RAB'bin eli bana karşı kalktı.
14 Ve yine seslerini yükseltip ağladılar; ve Orpa kaynanasını öptü; ama Rut ona sarıldı.
15 Ve dedi ki, İşte, senin eltin kendi halkına ve ilahlarına döndü; sen de eltinin ardınca dön.
16 Ve Rut, Seni bırakıp da ardından döneyim diye beni zorlama, dedi; çünkü sen nereye gidersen oraya gideceğim; ve nerede kalırsan orada kalacağım; senin halkın benim halkım, ve senin Allahın benim Allahım olacak;
17 Nerede ölürsen orada öleceğim, ve orada gömüleceğim; eğer ölümden başka bir şey beni senden ayırsa, RAB bana böylesini ve ziyadesini yapsın.
18 Kendisiyle gitmeye kesin karar vermiş olduğunu görünce, o zaman kadın ona söylemekten vazgeçti.
19 Böylece ikisi Beytlehem'e varıncaya kadar gittiler. Ve vaki oldu ki, Beyt-lehem'e vardıkları zaman, onlar için tüm kent yerinden oynadı, ve onlar, Naomi bu mudur? dediler.
20 Ve o onlara, Bana Naomi demeyin, dedi, bana Mara deyin; çünkü Kadir bana karşı çok acı davrandı.
21 Ben dolu olarak gittim, ve RAB beni boş olarak geri getirdi; mademki RAB bana karşı tanıklık etti, ve Kadir üzerime kötülük getirdi, niçin siz bana Naomi diyorsunuz?
22 Böylece kendisiyle Moab ülkesinden dönen gelini Moabî Rut'la beraber Naomi geri geldi; ve onlar Beyt-lehem'e arpa biçimi başlangıcında vardılar.
