VE RAB Musa'ya, Firavun'un yanına gir, dedi; çünkü ben onun yüreğini ve kullarının yüreğini katılaştırdım; öyle ki, benim bu belirtilerimi onların arasında göstereyim,
2 Sen de oğlunun ve oğlunun oğlunun kulaklarına Mısır'da işlediğim şeyleri, ve onların arasında yaptığım belirtilerimi anlatasın; benim nasıl RAB olduğumu bilesiniz.
3 Ve Musa'yla Harun Firavun'un yanına girip ona dediler ki, İbraniler'in Allahı RAB şöyle diyor: Ne vakte kadar önümde alçalmak istemeyeceksin? Halkımı salıver, öyle ki, bana hizmet etsinler.
4 Yoksa, eğer halkımı salıvermek istemezsen, işte, senin hududuna ben yarın çekirgeler getireceğim;
5 Ve yerin yüzünü örtecekler ki, yeri görmek mümkün olmayacak; ve doludan size arta kalmış olanı yiyecekler, ve sizin için kırda bitmiş olan tüm ağaçları yiyecekler;
6 Ve senin evlerine, ve tüm kullarının evlerine ve tüm Mısırlılar'ın evlerine dolacaklar; senin babaların, ve babalarının babaları, yeryüzünde oldukları günden bugüne dek böylesini görmediler. Ve dönüp Firavun'un yanından çıktı.
7 Ve Firavun'un kulları kendisine dediler ki, Ne vakte kadar bu adam bize tuzak olacak? adamları salıver de Allahları RAB'be hizmet etsinler; Mısır'ın harap olduğunu daha bilmiyor musun?
8 Ve Musa'yla Harun tekrar Firavun'un yanına getirildi; ve o onlara, Gidin, dedi, Allahınız RAB'be hizmet edin; ama gidecek olanlar kimlerdir?
9 Ve Musa, Gençlerimizle ve kocamış olanlarımızla gideceğiz, dedi, oğullarımız ve kızlarımızla, koyunlarımız ve sığırlarımızla gideceğiz; çünkü RAB'be bayram yapmalıyız.
10 Ve o onlara, Eğer sizi ve çocuklarınızı salıverirsem, dedi, o zaman RAB yardımcınız olsun! bakın; çünkü önünüzde kötülük var.
11 Böyle olmaz; şimdi siz erkekler gidip RAB'be hizmet edin; çünkü istediğiniz budur. Ve onlar Firavun'un yanından kovuldular.
12 Ve RAB Musa'ya, Çekirge için Mısır ülkesi üzerine elini uzat, dedi, öyle ki, Mısır ülkesi üzerine çıksınlar, ve ülkenin tüm otunu, yani dolunun bıraktığı her şeyi yesinler.
13 Ve Musa değneğini Mısır ülkesi üzerine uzattı, ve tüm o gün ve tüm o gece RAB ülkeye doğu rüzgârı getirdi; ve sabah olunca doğu rüzgârı da çekirgeleri getirdi.
14 Ve tüm Mısır ülkesi üzerine çekirge çıktı, ve Mısır'ın tüm hududuna kondu; gayet çoktular; ondan evvel böyle çekirge, bunun gibisi olmamıştı, ondan sonra da böylesi olmayacaktır.
15 Çünkü tüm yeryüzünü örttüler, öyle ki ülke karardı; ve ülkenin tüm otunu, ve ağaçların doludan kalmış olan tüm meyvelerini yediler; ve tüm Mısır ülkesinde kırın ağacında, ve otunda, hiçbir yeşillik kalmadı.
16 O zaman Firavun Musa'yı ve Harun'u çağırmakta acele edip, Allahınız RAB'be karşı ve size karşı günah işledim, dedi.
17 Şimdi bunun için, sana yalvarırım, ancak bu kerelik günahımı bağışla, yalnız bu ölümü üzerimden kaldırması için Allahınız RAB'be yalvarın.
18 Ve Firavun'un yanından çıkıp RAB'be yalvardı.
19 Ve RAB, çekirgeleri kaldırıp Kızıldeniz'e süren çok kuvvetli bir batı rüzgârını döndürdü; Mısır'ın tüm hududunda bir çekirge kalmadı.
20 Ama RAB Firavun'un yüreğini katılaştırdı, öyle ki İsrail çocuklarını salıvermedi.
21 Ve RAB Musa'ya, Mısır ülkesi üzerinde bir karanlık, elle dokunulabilir bir karanlık olsun diye elini göğe doğru uzat, dedi.
22 Ve Musa elini göğe doğru uzattı; ve tüm Mısır ülkesinde üç gün koyu karanlık oldu;
23 Birbirini görmediler, ve kimse üç gün yerinden kalkmadı; ama konutlarında tüm İsrail çocuklarına aydınlık vardı.
24 Ve Firavun Musa'yı çağırıp, Gidin, dedi, RAB'be hizmet edin; yalnız koyunlarınız ve sığırlarınız kalsın; küçükleriniz de sizinle beraber gitsin.
25 Ve Musa, Sen elimize kurbanlar ve yakmalık sunular da vermelisin, dedi, öyle ki, Allahımız RAB'be kurban keselim.
26 Hayvanlarımız da bizimle beraber gidecekler; bir tırnak bile bırakılmayacak; çünkü Allahımız RAB'be hizmet etmek için onlardan almalıyız; ve oraya varmadan RAB'be neyle hizmet edeceğimizi bilmeyiz.
27 Ama RAB Firavun'un yüreğini katılaştırdı, ve onları salıvermek istemedi.
28 Ve Firavun ona, Başımdan git, dedi, kendini sakın, bir daha yüzümü görme; çünkü yüzümü gördüğün gün öleceksin.
29 Ve Musa, İyi söyledin, dedi; artık bir daha senin yüzünü görmeyeceğim.
