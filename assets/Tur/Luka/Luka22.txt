1. Şimdi Fısıh denilen Mayasız Ekmek Bayramı yaklaşıyordu.
2. Ve baş kâhinlerle yazıcılar O'nu nasıl öldüreceklerini araştırıyorlardı; çünkü halktan korkuyorlardı.
3. O zaman Şeytan, Onikiler'in sayısından olan İskariyot adlı Yahuda'ya girdi.
4. Ve gidip baş kâhinler ve komutanlarla O'nu nasıl onların eline verebileceğini görüştü.
5. Onlar da sevindiler, ve kendisine para vermek için anlaştılar.
6. O da söz verip kalabalığın olmadığı bir zamanda O'nu onların eline vermek için fırsat arıyordu.
7. O zaman Fıshın kesilmesi gereken mayasız ekmek günü geldi.
8. Ve Petrus'la Yuhanna'yı gönderip, Gidin, dedi, bize Fıshı hazırlayın ki, yiyelim.
9. Ve onlar O'na, Nerede hazırlık yapmamızı istersin? dediler.
10. O da onlara dedi ki, İşte, kente girdiğinizde sizi testiyle su taşıyan bir adam karşılayacak; gireceği eve onun ardından gidin.
11. Ve evin sahibine diyeceksin ki, Öğretmen sana, Öğrencilerimle birlikte Fıshı yiyeceğim konuk odası nerede? diyor.
12. Ve o size üst katta döşenmiş büyük bir oda gösterecek; orada hazırlık yapın.
13. Onlar da gidip kendilerine dediği gibi buldular; ve Fıshı hazırladılar.
14. Ve saat gelince sofraya oturdu, on iki elçi de O'nunla birlikte.
15. Ve onlara dedi ki, Ben elem çekmeden önce bu Fıshı sizinle birlikte yemeyi çok arzuladım;
16. Çünkü size derim ki, Allah'ın Krallığı'nda tamam oluncaya dek ondan bir daha yemeyeceğim.
17. Ve kâseyi aldı, ve şükretti, ve, Bunu alın, ve aranızda paylaşın, dedi;
18. Çünkü size derim ki, Allah'ın Krallığı gelinceye dek, asmanın ürününden içmeyeceğim.
19. Ve ekmek alıp şükretti, ve onu kırdı, ve onlara verip, Bu sizin için verilen benim bedenimdir; bunu benim anılmam için yapın, dedi.
20. Aynı şekilde, akşam yemeğinden sonra kâseyi de verip, Bu kase, sizin için dökülen kanımda yeni antlaşmadır, dedi.
21. Ama, işte, beni ele verenin eli benimle birlikte sofradadır.
22. Ve gerçekten İnsanoğlu, kararlaştırıldığı gibi gidiyor; ama kimin aracılığıyla ele veriliyorsa vay o adamın haline!
23. Ve kendilerinden hangisinin bunu yapacağını kendi aralarında soruşturmaya başladılar.
24. Ve içlerinden hangisinin en büyük sayılacak diye aralarında bir çekişme de oldu.
25. O da onlara, Centiller'in kralları onların üzerinde	egemenlik sürerler; ve onları yönetenlere iyiliksever denilir, dedi,
26. Ama siz böyle olmayacaksınız; ama aranızda en büyük olan daha küçük olan gibi olsun; baş olan da hizmet eden gibi olsun.
27. Çünkü hangisi daha büyük, sofrada oturan mı, yoksa hizmet eden mi? Sofrada oturan değil mi? Ama ben sizin aranızda hizmet eden gibiyim.
28. Denenmelerimde benimle birlikte duranlar sizlersiniz.
29. Ve ben size bir krallık tayin ediyorum; Babam'ın bana tayin ettiği gibi,
30. Öyle ki, krallığımda benim soframda yiyip içesiniz ve tahtlar üzerinde oturarak İsrail'in on iki oymağını yargılayasınız.
31. Ve Rab dedi ki, Simon, Simon, işte, buğday gibi kalburdan geçirmek için Şeytan sizi istedi;
32. Ama imanın tükenmesin diye ben senin için dua ettim; sen de geri döndüğün zaman kardeşlerini güçlendir.
33. O da O'na, Ya Rab, ben seninle birlikte hapishaneye de, ölüme de gitmeye hazırım, dedi.
34. Ve O, Sana derim ki, Petrus, sen beni tanıdığını üç kez inkâr etmeden önce, bugün horoz ötmeyecek, dedi.
35. Ve onlara, Ben sizi kesesiz, ve torbasız, ve ayakkabısız gönderdiğim zaman, bir şeyiniz eksik miydi? dedi. Ve onlar, Hiçbir şeyimiz, dediler.
36. O zaman onlara dedi ki, Ama şimdi kesesi olan onu yanına alsın, torbası olan da onu alsın; ve kılıcı olmayan giysisini satsın, ve bir tane alsın.
37. Çünkü size derim ki, yazılmış olan şu sözün bende yerine gelmesi gerekiyor: Ve suçlularla bir sayıldı; çünkü benimle ilgili olan şeylerin sonu var.
38. Ve onlar, Rab, işte, burada iki kılıç var, dediler. O da onlara, Yeter, dedi.
39. Ve dışarı çıkıp, her zamanki gibi, Zeytin Dağı'na gitti; öğrencileri de O'nun ardından gittiler.
40. Ve o yere varınca onlara, Dua edin ki, denenmeye düşmeyesiniz, dedi.
41. Ve onlardan bir taş atımı kadar ayrıldı, ve diz çöküp,
42. Baba, eğer istersen bu kâseyi benden uzaklaştır; yine de benim değil, senin isteğin uygulansın, diye dua etti.
43. Ve gökten bir melek O'na görünüp O'nu güçlendirdi.
44. Ve şiddetli ıstırapta bulunarak daha hararetle dua etti; teri, toprağa düşen iri kan damlaları gibiydi.
45. Ve duadan kalkıp öğrencilerinin yanına dönünce onları üzüntüden uyumuş buldu,
46. Ve onlara, Neden uyuyorsunuz? dedi; kalkıp dua edin ki, denenmeye düşmeyesiniz.
47. Ve O daha konuşurken, işte bir kalabalık, ve Onikiler'den biri, Yahuda adındaki kişi, önlerinde gidiyordu, ve İsa'yı öpmek için O'na yaklaştı.
48. Ama İsa ona, Yahuda, dedi, İnsanoğlu'nu bir öpüşle mi ele veriyorsun?
49. O'nun çevresindekiler olacakları görünce O'na, Rab, kılıçla vuralım mı? dediler.
50. Ve içlerinden biri büyük kâhinin kölesine vurup sağ kulağını kesti.
51. Ve İsa cevap verip, Bırakın, yeter, dedi. Ve onun kulağına dokunup onu iyi etti.
52. O zaman İsa, üzerine gelen baş kâhinler, ve tapınak komutanları, ve ihtiyarlara, Hırsıza karşı gibi kılıç ve sopalarla mı çıktınız? dedi.
53. Her gün tapınakta sizinle birlikte olduğum	zaman, bana el sürmediniz; ama bu sizin saatiniz, ve karanlığın kudretidir.
54. O zaman O'nu tutup götürdüler, ve büyük kâhinin evi içine getirdiler. Petrus da uzaktan ardından gidiyordu.
55. Ve avlunun ortasında ateş yakıp birlikte oturduklarında Petrus da aralarında oturdu.
56. Ama bir hizmetçi kız, ateşin yanında oturduğunu gördü, ve ona dikkatle bakıp, Bu adam da O'nunla birlikteydi, dedi.
57. Ve o, Kadın, ben O'nu tanımıyorum, diyerek O'nu inkâr etti.
58. Ve biraz sonra başka biri onu görüp, Sen de onlardansın, dedi. Ve Petrus, Be adam, değilim, dedi.
59. Ve yaklaşık bir saat sonra başka biri, Gerçekten bu adam da O'nunla birlikteydi, çünkü Celileli'dir, diye ısrar etti.
60. Ve Petrus, Be adam, senin ne demek istediğini bilmiyorum, dedi. Ve o anda, o daha konuşurken horoz öttü.
61. Ve Rab dönüp Petrus'a baktı. Ve Petrus Rab'bin sözünü, nasıl kendisine, Horoz ötmeden önce sen beni üç kez inkâr edeceksin, dediğini hatırladı.
62. Ve Petrus dışarı çıkıp acı acı ağladı.
63. Ve İsa'yı göz altında tutan adamlar O'nunla alay ettiler, ve O'nu dövdüler.
64. Ve gözlerini bağlayıp yüzüne tokat attılar, ve O'na, Peygamberlik et, sana vuran kim? diye sordular.
65. Ve küfrederek O'na karşı başka çok şeyler söylediler.
66. Ve gündüz olunca halkın ihtiyarları ve baş kâhinler ve yazıcılar toplandılar, ve O'nu kendilerinin Kurul'una getirip,
67. Söyle bize, sen Mesih misin? dediler. O da onlara, Eğer size söylersem, inanmayacaksınız, dedi;
68. Ve size sorarsam da, bana cevap vermeyeceksiniz, ne de beni salıvereceksiniz.
69. Bundan böyle İnsanoğlu, Allah'ın kudretinin sağında oturacaktır.
70. O zaman onların hepsi, Öyleyse, sen Allah'ın Oğlu musun? dediler. O da onlara, Sizin söylediğiniz benim, dedi.
71. Onlar da, Artık tanıklığa ne ihtiyacımız var? Çünkü biz kendimiz O'nun ağzından işittik, dediler.
