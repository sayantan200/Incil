1. Madem birçok kişi aramızda kesin olarak inanılmış şeyleri sırayla ilan etmeye girişmiştir,
2. Nitekim başlangıçtan beri görgü tanığı ve sözün hizmetkârı olanlar bunları bize iletmişlerdir;
3. Sayın Teofilos, ben de ta başından tüm şeyleri tam olarak anladığım için sana sırayla yazmayı uygun gördüm,
4. Öyle ki, eğitildiğin şeylerin kesinliğini bilesin.
5. Yahudiye Kralı Hirodes'in günlerinde, Abiya nöbetinden Zekeriya adında bir kâhin vardı; onun karısı da Harun kızlarından, ve adı Elisabet idi.
6. Her ikisi de Allah'ın önünde doğru olup Rab'bin tüm emirleri ve kurallarında kusursuzca yürürlerdi.
7. Ve çocukları olmamıştı, çünkü Elisabet kısırdı, her ikisinin de yaşı ilerlemişti.
8. Ve vaki oldu ki, o kendi nöbetinin sırasında Allah'ın önünde kâhinlik ederken,
9. Kâhinlik geleneğine göre, Rab'bin tapınağına girip buhur yakma kurası ona düştü.
10. Ve buhur vaktinde tüm halk topluluğu dışarıda dua ediyordu.
11. Ve Rab'bin bir meleği buhur sunağının sağında dikilerek ona göründü.
12. Ve Zekeriya onu görünce tedirgin oldu, ve üzerine korku düştü.
13. Ama melek ona, Korkma, Zekeriya, dedi; çünkü duan işitildi; ve karın Elisabet sana bir oğul doğuracak, ve onun adını Yahya koyacaksın.
14. Ve sevinç ve kıvanç bulacaksın; ve onun doğumuna çok kişi sevinecek.
15. Çünkü o, Rab'bin önünde büyük olacak, ve ne şarap ne içki içecek; ve daha annesinin rahminden Kutsal Ruh'la dolacak.
16. Ve İsrail çocuklarından birçoğunu Allahları Rab'be döndürecek.
17. Ve babaların yüreklerini çocuklara, ve söz dinlemeyenleri adillerin bilgeliğine döndürmek, ve Rab için hazırlanmış bir halkı yetiştirmek üzere, İlyas'ın ruhu ve kudretiyle O'nun önünden gidecektir.
18. Zekeriya da meleğe, Bunu nasıl bileceğim? Çünkü ben yaşlı bir adamım, karımın da yaşı ilerledi, dedi.
19. Ve melek cevap verip ona, Ben Allah'ın huzurunda duran Cebrail'im, dedi; ve seninle konuşmak ve bu müjdeyi sana bildirmek için gönderildim.
20. Ve, işte, dilin tutulacak, ve bu şeylerin gerçekleşeceği güne dek konuşamayacaksın, çünkü vaktinde yerine gelecek olan sözlerime inanmadın.
21. Ve halk Zekeriya'yı bekleyip duruyor, ve onun tapınakta bu kadar uzun süre kalmasına şaşıyordu.
22. Ve dışarı çıktığında onlara konuşamadı; onlar da tapınakta bir görüm gördüğünü anladılar; çünkü kendisi onlara işaretler yaptı, ve dilsiz kaldı.
23. Ve vaki oldu ki, hizmetinin günleri bitince, kendi evine gitti.
24. Ve o günlerden sonra karısı Elisabet gebe kaldı, ve beş ay kendisini gizleyip,
25. İnsanlar arasındaki utancımı kaldırmak için Rab üzerime baktığı günlerde bana böyle etti, dedi.
26. Ve altıncı ayda melek Cebrail Allah tarafından Celile'nin Nasıra adlı kentine,
27. Davut evinden Yusuf adında bir adama nişanlı olan bir bakireye gönderildi, ve bakirenin adı Meryem idi.
28. Ve melek onun yanına girip, Selam, ey bol lütuf bulan, dedi, Rab seninledir; kadınlar arasında kutlusun.
29. Ve onu görünce sözünden tedirgin olup bu nasıl selam olabileceğini düşündü.
30. Ve melek ona, Korkma Meryem, dedi; çünkü Allah indinde lütuf buldun.
31. Ve, işte, rahminde gebe kalıp bir oğul doğuracaksın, ve adını İSA koyacaksın.
32. O büyük olacak, ve kendisine Yüceler Yücesi'nin Oğlu denecek; ve Rab Allah O'na babası Davut'un tahtını verecek;
33. O da sonsuza dek Yakup'un evi üzerinde krallık edecek; ve O'nun krallığının sonu gelmeyecek.
34. O zaman Meryem meleğe, Bu nasıl olur? Çünkü ben er bilmem, dedi.
35. Melek de cevap verip ona dedi ki, Kutsal Ruh senin üzerine gelecek, ve Yüceler Yücesi'nin kudreti senin üstüne gölge salacak; bu nedenle de senden doğacak olan O kutsal şeye Allah'ın Oğlu denecek.
36. Ve, işte, hısımın Elisabet de yaşlılığında bir oğula gebe kaldı; ve kendisine kısır denilen kadının bu altıncı ayıdır.
37. Çünkü Allah indinde imkânsız hiçbir şey olmayacak.
38. Meryem de, işte, Rab'bin kulu; bana sözüne göre olsun, dedi. Ve melek ondan ayrıldı.
39. Ve o günlerde Meryem kalkıp aceleyle dağlık bölgeye, bir Yahuda kentine gitti;
40. Ve Zekeriya'nın evine girip Elisabet'i selamladı.
41. Ve vaki oldu ki, Elisabet Meryem'in selamını duyunca çocuk onun rahminde sıçradı; ve Elisabet Kutsal Ruh'la doldu;
42. Ve yüksek sesle konuşup, Kadınlar arasında kutlusun, dedi, senin rahminin ürünü de kutludur.
43. Ve bu bana nereden oldu da, Rabbim'in annesi yanıma geldi?
44. Çünkü, işte, selamının sesi kulaklarıma eriştiği an, çocuk rahmimde sevinçten sıçradı.
45. Ve iman eden kadına ne mutlu; çünkü Rab tarafından ona söylenen şeyler gerçekleşecektir.
46. Ve Meryem dedi ki, Canım Rab'bi ulular,
47. Ve ruhum Kurtarıcım Allah'ta sevinçle coşmuştur.
48. Çünkü O, kulunun hakir haline baktı; çünkü, işte, bundan böyle tüm nesiller bana kutlu diyecekler.
49. Çünkü güçlü olan bana büyük şeyler etti; ve O'nun adı kutsaldır.
50. Ve O'nun merhameti kuşaktan kuşağa, kendisinden korkanların üzerindedir.
51. Pazısıyla güç gösterdi; kibirlileri yüreklerinin kuruntusunda darmadağın etti.
52. Güçlüleri tahtlarından indirdi, ve hakirleri yükseltti.
53. Açları iyi şeylerle doyurdu; ve zenginleri boş gönderdi.
54. Merhametini hatırlayıp kulu İsrail'e yardım etti;
55. Nitekim söylemiştir atalarımıza, İbrahim'e, ve onun tohumuna sonsuza dek.
56. Ve Meryem üç ay kadar onun yanında kaldı, ve kendi evine döndü.
57. Şimdi Elisabet'in doğurma vakti geldi; ve bir oğul doğurdu.
58. Ve komşularıyla akrabaları Rab'bin ona ne büyük merhamet gösterdiğini duydular; ve onunla birlikte sevindiler.
59. Ve vaki oldu ki, sekizinci günde çocuğu sünnet etmek için geldiler; ve ona, babasının adına göre, Zekeriya adını koydular.
60. Ve annesi cevap verip, Hayır, ama adı Yahya olacak, dedi.
61. Ve ona, Hısımların arasında bu adı taşıyan kimse yok, dediler.
62. Ve babasına işaretler yaparak onun adını ne koymak istediğini sordular.
63. O da bir yazı levhası istedi ve, Adı Yahya'dır, diye yazdı. Ve hepsi şaştılar.
64. Ve onun ağzı hemen açıldı, ve dili çözüldü, ve konuştu, ve Allah'ı övdü.
65. Ve etrafında oturanların hepsine korku düştü; ve bütün bu sözler, Yahudiye'nin tüm dağlık bölgesinde yayıldı.
66. Ve bunları duyanların hepsi, Bu çocuk acaba ne olacak? diyerek onları yüreklerinde sakladılar. Ve Rab'bin eli onunla birlikteydi.
67. Ve babası Zekeriya Kutsal Ruh'la doldu, ve peygamberlik edip dedi ki,
68. İsrail'in Allah'ı Rab kutlu olsun; çünkü halkını ziyaret edip halas etti,
69. Ve kulu Davut'un evinde bize bir kurtuluş boynuzu yükseltti;
70. Dünyanın başlangıcından beri bulunan kutsal peygamberlerinin ağzıyla söylediği gibi;
71. Ki, atalarımıza vaat edilen merhametini gerçekleştirmek ve kendi kutsal antlaşmasını,
72. Babamız İbrahim'e ettiği andı hatırlamak için,
73. Düşmanlarımızdan ve bizden nefret edenlerin hepsinin elinden kurtulalım,
74. Ve bize ihsan eylesin ki, düşmanlarımızın elinden azat edilip
75. Ömrümüz boyunca kendi önünde kutsallık ve doğruluk içinde, korkusuzca kendisine hizmet edelim.
76. Sen de, ey çocuk, Yüceler Yücesi'nin peygamberi diye çağrılacaksın; çünkü Rab'bin yüzü önünden, O'nun yollarını hazırlamak üzere;
77. O'nun halkına Allah'ımızın derin merhameti aracılığıyla günahlarının bağışlanmasıyla kurtuluş bilgisini vermek için gideceksin;
78. O'nun sayesinde, karanlıkta ve ölümün gölgesinde oturanlara ışık vermek için,
79. Ayaklarımızı esenlik yoluna yöneltmek için, yücelerden gün doğması bizi ziyaret etti.
80. Ve çocuk büyüyor, ve ruhta güçleniyordu; ve İsrail'e görüneceği güne dek çöllerde kaldı.
