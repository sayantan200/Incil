1. Allah, ki eski zamanlarda birçok kez ve çeşitli yollardan atalara peygamberler aracılığıyla seslendi,
2. Bu son günlerde bize tüm şeylerin mirasçısı atadığı ve aracılığıyla dünyaları yaptığı kendi Oğlu'yla seslenmiştir;
3. O, O'nun yüceliğinin aydınlığı ve şahsının öz sureti olup kudretinin sözüyle tüm şeyleri taşıyarak kendi aracılığıyla günahlarımızı arındırdıktan sonra yücelerde Ululuğun sağında oturdu;
4. Meleklerden ne kadar üstün bir adı miras aldıysa, onlardan o kadar da üstün olmuştur.
5. Çünkü meleklerin hangisine bir zaman, Sen benim Oğlum'sun, ben seni bugün tevlit ettim. Ve yine, Ben ona Baba olacağım ve o bana Oğul olacak, demiştir?
6. Ve yine, ilk tevlit edileni dünyaya getirince, diyor ki, Ve Allah'ın tüm melekleri O'na tapınsınlar.
7. Ve melekler için, O ki, meleklerini ruhlar, ve hizmetkârlarını ateş alevi yapar, diyor.
8. Ama Oğul'a diyor ki, Senin tahtın, ey Allah, sonsuzluk boyuncadır; doğruluk asası krallığının asasıdır.
9. Doğruluğu sevdin ve kötülükten nefret ettin; bunun için Allah, yani senin Allah'ın, seni sevinç yağıyla arkadaşlarından daha çok meshetti.
10. Ve, Sen, Ya Rab, başlangıçta yerin temelini kurdun; gökler de senin ellerinin işleridir;
11. Onlar yok olacak; ama sen kalırsın; ve hepsi bir giysi gibi eskiyecek;
12. Ve onları bir kaftan gibi düreceksin, ve değiştirilecekler; ama sen hep aynısın, ve yılların tükenmeyecektir.
13. Ama meleklerin hangisine bir zaman, Ben düşmanlarını ayaklarına basamak koyuncaya dek, sağımda otur, demiştir?
14. Hepsi, kurtuluşu miras alacaklara hizmet etmek için gönderilen hizmet eden ruhlar değiller midir?
