1. O zaman İsa kalabalığa ve öğrencilerine seslenip,
2. Yazıcılar ve Ferisiler Musa'nın kürsüsünde otururlar, dedi;
3. Bunun için, size tutun diye her ne söylerlerse, hepsini tutun ve yapın; ama onların işlerine göre yapmayın; çünkü söylerler, ve yapmazlar.
4. Çünkü ağır ve taşınması güç yükler bağlayıp insanların omuzlarına koyarlar; ama kendileri bunları parmaklarının biriyle kımıldatmak istemezler.
5. Ama işlerinin tümünü insanlara gösteriş için yaparlar: muskalarını genişletirler, ve giysilerinin püsküllerini büyütürler,
6. Ve ziyafetlerde en üst odaları, ve havralarda baş kürsüleri,
7. Ve çarşılarda selamları, ve insanlar tarafından, Rabbi, Rabbi, diye çağrılmayı severler.
8. Ama sizler Rabbi diye çağrılmayın; çünkü Öğretmeniniz tektir, yani Mesih'tir; ve hepiniz kardeşsiniz.
9. Ve yeryüzünde hiçbir adamı babanız diye çağırmayın, çünkü Babanız tektir, O da göktedir.
10. Ne de efendi diye çağrılın; çünkü Efendiniz tektir, yani Mesih'tir.
11. Ama aranızda en büyük olan, hizmetçiniz olacaktır.
12. Ve her kim kendini yükseltirse alçaltılacak ve kendini alçaltan yükseltilecektir.
13. Ama vay sizlere, yazıcılar ve Ferisiler, ikiyüzlüler! Çünkü insanların yüzüne Göğün Krallığı'nı kapıyorsunuz; çünkü ne kendiniz giriyorsunuz, ne de girenleri içeri girmeye bırakıyorsunuz.
14. Vay sizlere, yazıcılar ve Ferisiler, ikiyüzlüler! Çünkü dul kadınların evlerini yutarsınız ve gösteriş için uzun dualar edersiniz; bu yüzden yargınız daha ağır olacaktır.
15. Vay sizlere, yazıcılar ve Ferisiler, ikiyüzlüler! Çünkü tek bir kişiyi dininize döndürmek için denizi ve karayı dolaşırsınız, ve dönünce, onu kendinizden iki kat daha cehennem çocuğu yaparsınız.
16. Vay sizlere, kör kılavuzlar! Her kim tapınak üzerine ant içerse bir şey değildir, ama her kim tapınağın altını üzerine ant içerse o borçludur, diyenler!
17. Budalalar ve körler; çünkü hangisi daha büyüktür, altın mı, yoksa altını kutsal kılan tapınak mı?
18. Ve, Her kim sunak üzerine ant içerse bir şey değildir; ama her kim onun üstünde olan armağan üzerine ant içerse o suçludur.
19. Budalalar ve körler; çünkü hangisi daha büyüktür? Armağan mı, yoksa armağanı kutsal kılan sunak mı?
20. Onun için sunak üzerine ant içen, onun ve üstündeki her şeyin üzerine ant içer.
21. Ve tapınak üzerine ant içen, onun ve içinde oturanın üzerine ant içer.
22. Ve gök üzerine ant içen, Allah'ın tahtı ve onun üstünde oturanın üzerine ant içer.
23. Vay sizlere, yazıcılar ve Ferisiler, ikiyüzlüler! çünkü nanenin ve anasonun ve kimyonun ondalığını verirsiniz, ve yasanın daha ağır şeylerini, adaleti, merhameti, ve imanı bıraktınız; onları yapmalıydınız, bunları da bırakmamalıydınız.
24. Kör kılavuzlar, küçük sineği süzüp deveyi yutanlar.
25. Vay sizlere, yazıcılar ve Ferisiler, ikiyüzlüler! çünkü bardağın ve çanağın dışını temizlersiniz, ama bunların içi soygunculuk ve taşkınlıkla doludur.
26. Ey kör Ferisi, önce bardağın ve çanağın içini temizle ki, dışı da temiz olsun.
27. Vay sizlere, yazıcılar ve Ferisiler, ikiyüzlüler! çünkü sizler badanalı mezarlara benzersiniz ki, dıştan gerçekten güzel görünürler, ama içleri ölü kemikleriyle ve her kirlilikle doludur.
28. Sizler de böylece dıştan insanlara doğru görünürsünüz, ama içten ikiyüzlülük ve fesatla dolusunuz.
29. Vay sizlere, yazıcılar ve Ferisiler, ikiyüzlüler! Çünkü peygamberlerin mezarlarını yaparsınız, ve doğruların türbelerini donatırsınız,
30. Ve, Eğer biz atalarımızın günlerinde yaşamış olsaydık, onlarla birlikte peygamberlerin kanına girmezdik, diyorsunuz.
31. Böylece, peygamberleri öldürenlerin çocukları olduğunuza siz kendiniz tanıklık ediyorsunuz.
32. Öyleyse siz de atalarınızın ölçeğini doldurun.
33. Ey yılanlar, ey engerekler soyu, cehennem yargısından nasıl kaçıp kurtulacaksınız?
34. Bunun için, işte, size peygamberler ve bilge kişiler, ve yazıcılar gönderiyorum; ve bunlardan bazılarını öldüreceksiniz ve çarmıha gereceksiniz; ve bazılarını havralarınızda kamçılayacaksınız, ve onları kentten kente kovalayacaksınız;
35. Öyle ki, doğru Habil'in kanından, tapınakla sunak arasında öldürdüğünüz Barakya oğlu Zekeriya'nın kanına kadar, yeryüzünde dökülen her doğru kan üzerinize gelsin.
36. Doğrusu size derim ki, Bütün bu şeyler bu kuşak üzerine gelecektir.
37. Ey Yeruşalim, Yeruşalim, sen ki, peygamberleri öldürürsün, ve kendine gönderilenleri taşlarsın, tavuğun civcivlerini kanatları altına topladığı gibi, ben de kaç kez senin çocuklarını öylece toplamak istedim, ve siz istemediniz!
38. İşte, eviniz size ıssız bırakıldı.
39. Çünkü size derim ki, Rab'bin adıyla gelen kutludur, deyinceye dek, beni bir daha görmeyeceksiniz.
