1. Ve kalabalıkları görüp dağa çıktı; ve oturunca öğrencileri O'na geldiler;
2. Ve ağzını açıp onlara öğreterek dedi ki,
3. Ne mutlu ruhta fakir olanlara; çünkü Göğün Krallığı onlarındır.
4. Ne mutlu yaslı olanlara; çünkü onlar teselli edilecekler.
5. Ne mutlu yumuşak huylu olanlara; çünkü onlar yeryüzünü miras alacaklar.
6. Ne mutlu doğruluğa acıkıp susayanlara; çünkü onlar doyurulacaklar.
7. Ne mutlu merhametli olanlara; çünkü onlar merhamet bulacaklar.
8. Ne mutlu yüreği temiz olanlara; çünkü onlar Allah'ı görecekler.
9. Ne mutlu barışı sağlayanlara; çünkü onlara Allah'ın çocukları denecek.
10. Ne mutlu doğruluk uğruna zulüm görenlere; çünkü Göğün Krallığı onlarındır.
11. Benim uğruma insanlar size sövdükleri, ve size zulmettikleri, ve yalan yere size karşı her türlü kötülüğü söyledikleri zaman, ne mutlu size.
12. Sevinin, ve sevinçle coşun; çünkü gökte ödülünüz büyüktür; çünkü sizden önceki peygamberlere böyle zulmettiler.
13. Yeryüzünün tuzu sizsiniz; ama eğer tuz tadını kaybederse, o tekrar ne ile tuzlanır? Artık dışarı atılıp insanlar tarafından ayak altında çiğnenmekten başka bir şeye yaramaz.
14. Dünyanın ışığı sizsiniz. Tepe üzerinde kurulmuş kent gizlenemez.
15. İnsanlar da bir kandil yakıp onu ölçek altına koymazlar, ama kandilliğe koyarlar ve evdekilerin hepsine ışık verir.
16. Sizin ışığınız insanların önünde öyle parlasın ki, iyi işlerinizi görsünler ve gökteki Babanız'ı yüceltsinler.
17. Yasayı ya da peygamberleri yıkmaya geldiğimi sanmayın; ben yıkmaya değil, tamamlamaya geldim.
18. Çünkü doğrusu size derim ki, Gök ve yer geçip gidinceye dek, yasadan bir harf ya da bir nokta bile geçip gitmeyecektir; ta her şey yerine gelinceye dek.
19. Bu nedenle, her kim bu en küçük emirlerden birini bozar ve insanlara öylece öğretirse, Göğün Krallığı'nda ona en küçük denecektir; ama her kim onları yapar ve öğretirse, Göğün Krallığı'nda ona büyük denecektir.
20. Çünkü size derim ki, Doğruluğunuz yazıcıların ve Ferisilerinkinden aşkın değilse, Göğün Krallığı'na hiç girmeyeceksiniz.
21. Eski zamandan olanlar aracılığıyla, Öldürmeyeceksin; ve her kim öldürürse, yargı tehlikesine düşecek, denildiğini işittiniz;
22. Ama ben size derim ki, Her kim kardeşine karşı sebepsiz kızarsa, yargı tehlikesine düşecek; ve her kim kardeşine, Raka, derse, kurul tehlikesine düşecek; ama her kim, Ahmak, derse, cehennem ateşi tehlikesine düşecek.
23. Bu nedenle, eğer armağanını sunağa getirirsen ve orada kardeşinin sana karşı bir şeyi olduğunu hatırlarsan,
24. Armağanını orada sunağın önünde bırak ve git; önce kardeşinle barış, ve ondan sonra gelip armağanını sun.
25. Hasmınla yolda birlikteyken, onunla çabuk anlaş ki, hasım seni hiçbir zaman yargıca vermesin, yargıç da seni gardiyana teslim etmesin ve hapse atılmayasın.
26. Doğrusu sana derim ki, Son mangırı ödemedikçe oradan hiçbir yolla çıkmayacaksın.
27. Eski zamandan olanlar aracılığıyla, Zina etmeyeceksin, denildiğini işittiniz;
28. Ama size derim ki, Bir kadına, onu arzu etmek üzere her kim bakarsa, zaten yüreğinde onunla zina etmiştir.
29. Ve eğer sağ gözün seni sürçtürürse, onu çıkar ve kendinden at; çünkü senin için bedeninin üyelerinden birinin yok olması tüm bedeninin cehenneme atılmasından yararlıdır.
30. Ve eğer sağ elin seni sürçtürürse, onu kes ve kendinden at; çünkü senin için bedeninin üyelerinden birinin yok olması tüm bedeninin cehenneme atılmasından yararlıdır.
31. Her kim karısını boşarsa ona boşanma belgesi versin, denilmiştir;
32. Ama size derim ki, Her kim karısını fuhuştan başka bir nedenle boşarsa, onu zinaya itmiş olur; ve her kim boşanmış bir kadınla evlenirse, zina eder.
33. Yine eski zamandan olanlar aracılığıyla, Yalan yere ant içmeyeceksin, ama antlarını Rab'be ödeyeceksin, denildiğini işittiniz;
34. Ama size derim ki, Hiç ant içmeyin, ne gök üzerine, çünkü o Allah'ın tahtıdır;
35. Ne yer üzerine, çünkü o O'nun ayaklarının basamağıdır; ne de Yeruşalim üzerine, çünkü o büyük Kral'ın kentidir.
36. Başın üzerine de ant içmeyeceksin, çünkü sen bir kılı ak ya da kara edemezsin.
37. Ama sözünüz, evet, evet; hayır, hayır olsun; çünkü bunlardan fazlası kötüden gelir.
38. Göze göz ve dişe diş, denildiğini işittiniz,
39. Ama size derim ki, Kötüye karşı direnmeyin; ama sağ yanağına her kim vurursa, ona öbürünü de çevir.
40. Ve eğer bir adam sana karşı davacı olup gömleğini almak isterse, ona abanı da bırak.
41. Ve her kim seni bir mil gitmeye zorlarsa, onunla iki mil git.
42. Senden dileyene ver ve senden ödünç isteyenden yüz çevirme.
43. Komşunu seveceksin ve düşmanından nefret edeceksin, denildiğini işittiniz.
44. Ama size derim ki, Düşmanlarınızı sevin, size lanet edenleri kutsayın, sizden nefret edenlere iyilik edin ve size kinle davrananlar ve size zulmedenler için dua edin;
45. Öyle ki, gökteki Babanız'ın çocukları olasınız; çünkü O, güneşini kötülerin ve iyilerin üzerine doğdurur; ve  adillerin ve zalimlerin üzerine yağmur yağdırır.
46. Çünkü eğer sizi sevenleri severseniz, ne ödülünüz olur? Vergi görevlileri bile aynısını yapmıyorlar mı?
47. Ve eğer yalnız kardeşlerinize selam verirseniz, ötekilerden daha fazla ne yapmış olursunuz? Vergi görevlileri de öyle yapmıyorlar mı?
48. Bundan dolayı, gökteki Babanız yetkin olduğu gibi, siz de yetkin olun.
