1. Aynı gün İsa evden çıkıp deniz kıyısında oturdu.
2. Ve yanına büyük kalabalıklar toplandı, şöyle ki, kendisi bir tekneye binip oturdu; ve tüm kalabalık kıyıda duruyordu.
3. Ve onlara benzetmelerle çok şeyler anlatarak dedi ki, İşte, bir ekinci ekin ekmeye çıktı;
4. Ve ekerken tohumların kimi yol kenarına düştü, ve kuşlar gelip onları yedi;
5. Kimi, toprakları çok olmayan kayalık yerlere düştü; ve hemen filizlendi, çünkü topraklarının derinliği yoktu;
6. Ve güneş doğunca kavruldu; ve kökü olmadığı için kurudu.
7. Kimi de dikenler arasına düştü; ve dikenler çıkıp onları boğdu.
8. Başkası ise iyi toprağa düştü, ve ürün verdi: bazısı yüz, bazısı altmış, bazısı otuz kat.
9. İşitecek kulakları olan işitsin.
10. Ve öğrenciler gelip O'na, Neden onlara benzetmelerle konuşuyorsun? dediler.
11. O da cevap verip onlara, Çünkü Göğün Krallığı'nın sırlarını bilmek size verilmiştir, dedi, ama onlara verilmemiştir.
12. Çünkü kimin varsa, ona verilecek, ve bolluk içinde olacaktır; ama kimin yoksa, kendisinde olan bile ondan alınacaktır.
13. Onun için onlara benzetmelerle sesleniyorum; çünkü görürken görmüyorlar; ve işitirken işitmiyorlar, ve anlamıyorlar.
14. Ve İşaya'nın şöyle diyen peygamberliği onlarda yerine gelmiştir: İşitmekle işiteceksiniz, ve anlamayacaksınız; ve görerek göreceksiniz, ve farkına varmayacaksınız;
15. Çünkü bu halkın yüreği kalınlaştı, ve kulakları ağır işitir oldu, ve gözlerini kapadılar; olmaya ki hiçbir zaman gözleriyle görsünler, ve kulaklarıyla işitsinler, ve yürekleriyle anlasınlar, ve dönsünler de ben onları iyileştireyim.
16. Ama ne mutlu sizin gözlerinize, çünkü görüyorlar; ve kulaklarınıza, çünkü işitiyorlar.
17. Çünkü doğrusu size derim ki, Nice peygamberler ve doğru adamlar sizin gördüğünüz şeyleri görmek istediler, ve onları görmediler; ve işittiğiniz şeyleri işitmek istediler, ve onları işitmediler.
18. Bunun için ekinci benzetmesini dinleyin.
19. Biri krallık sözünü işitir de anlamazsa, o zaman şerir gelir ve onun yüreğinde ekilmiş olanı kapar. Yol kenarında ekilmiş olan budur.
20. Kayalık yerlerde ekilen de o kişidir ki, sözü işitir ve onu hemen sevinçle kabul eder;
21. Ama kendisinde kök yoktur, ancak bir süre dayanır; çünkü sözden ötürü sıkıntı ya da zulme uğrayınca, hemen sürçer.
22. Dikenler arasında ekilen de o kişidir ki sözü işitir; ve bu dünyanın kaygısı, ve zenginliğin aldatıcılığı sözü boğar, ve verimsiz olur.
23. İyi toprakta ekilen ise o kişidir ki, sözü işitir, ve anlar, ve ürün verir, ve bazısı yüz, bazısı altmış, bazısı da otuz kat getirir.
24. Önlerine başka bir benzetme koyup, Göğün Krallığı tarlasına iyi tohum eken bir adama benzer, dedi;
25. Ama adamlar uyurken, onun düşmanı gelip buğdayların arasına delice ekti ve gitti.
26. Ama ekin büyüyüp ürün verince, o zaman deliceler de göründü.
27. Böylece ev sahibinin köleleri gelip ona, Efendi, dediler, sen tarlana iyi tohum ekmedin mi? Öyleyse deliceleri nereden oldu?
28. O onlara, Bunu bir düşman yapmıştır, dedi. Köleler ona, Öyleyse, dediler, ister misin, gidip onları toplayalım?
29. Ama o, Hayır, dedi, olmaya ki, deliceleri toplarken onlarla birlikte buğdayı da sökesiniz.
30. Bırakın biçim vaktine dek, ikisi yan yana büyüsün; ve biçim vaktinde orakçılara diyeceğim ki, Önce deliceleri toplayın, ve yakmak için onları demet demet bağlayın; ama buğdayı ambarıma toplayın.
31. Önlerine başka bir benzetme koyup, Göğün Krallığı bir adamın alıp tarlasına ektiği bir hardal tanesine benzer, dedi;
32. O tane ki gerçekten tüm tohumların en küçüğüdür; ama büyüyünce bitkilerin en büyüğü olur, ve ağaçlaşır, öyle ki, hava kuşları gelip dallarına konarlar.
33. Onlara başka bir benzetme anlattı; Göğün Krallığı, bir kadının alıp tüm hamur mayalanıncaya kadar üç ölçek unda gizlediği mayaya benzer.
34. İsa tüm bu şeyleri kalabalığa benzetmelerle anlattı; ve benzetme kullanmadan onlara bir şey anlatmadı;
35. Bu, peygamber aracılığıyla söylenen şu söz yerine gelsin diye oldu: Ağzımı benzetmelerle açacağım; dünyanın kuruluşundan beri gizli kalmış şeyleri dile getireceğim.
36. O zaman İsa kalabalığı salıverip eve girdi; ve öğrencileri ona gelip, Tarlanın deliceleri benzetmesini bize açıkla, dediler.
37. O cevap verip onlara, İyi tohumu eken İnsanoğlu'dur, dedi;
38. Tarla dünyadır; iyi tohum krallığın çocuklarıdır; ama deliceler şeririn çocuklarıdır;
39. Onları eken düşman iblistir; biçim vakti dünyanın sonudur; orakçılar da meleklerdir.
40. Bunun için deliceler nasıl toplanıp ateşte yakılıyorsa, bu dünyanın sonunda da böyle olacaktır.
41. İnsanoğlu meleklerini gönderecek, onlar da sürçtüren tüm şeyleri ve fesat yapanları O'nun krallığından toplayacaklar;
42. Ve onları ateş fırınına atacaklar; orada ağlayış ve diş gıcırtısı olacaktır.
43. O zaman doğrular Baba'larının krallığında güneş gibi parlayacaklar.  İşitecek kulakları olan işitsin.
44. Yine Göğün Krallığı, tarlada saklı bir hazineye benzer; ki onu bir adam bulup gizler, ve sevincinden gidip varını yoğunu satar, ve o tarlayı satın alır.
45. Yine Göğün Krallığı, güzel inciler arayan bir tüccara benzer;
46. O değeri büyük bir inci bulunca gidip varını yoğunu sattı, ve onu satın aldı.
47. Yine Göğün Krallığı, denize atılan ve her çeşitten toplayan bir ağa benzer;
48. Dolunca onu kıyıya çektiler, ve yere oturup iyilerini kaplara topladılar, ama kötülerini attılar.
49. Dünyanın sonunda böyle olacaktır; melekler çıkıp şerirleri adillerin arasından ayıracaklar,
50. Ve onları ateş fırınına atacaklar; orada ağlayış ve diş gıcırtısı olacaktır.
51. İsa onlara, Bütün bu şeyleri anladınız mı? dedi. Onlar O'na, Evet, ya Rab, dediler.
52. O zaman O onlara, Bu nedenle, Göğün Krallığı'na eğitilmiş her yazıcı, hazinesinden yeni ve eski şeyler çıkaran bir ev sahibi adama benzer, dedi.
53. Ve vaki oldu ki, İsa bu benzetmeleri bitirince oradan ayrıldı.
54. Ve kendi memleketine geldiğinde onlara havralarında öğretti, şöyle ki, onlar hayret ettiler, ve, Bu adamın, bu bilgeliği ve bu güçlü işleri neredendir? diyorlardı;
55. Marangozun oğlu değil mi bu? annesinin adı Meryem değil mi? ve kardeşleri, Yakup, ve Yusa, ve Simon, ve Yahuda?
56. Ve kız kardeşleri, hepsi bizimle değil mi? Öyleyse bütün bu şeyler bu adama nereden oldu?
57. Ve O'nda sürçtüler. Ama İsa onlara, Bir peygamber, kendi memleketinden ve evinden başka yerde aşağı görülmez, dedi.
58. Ve imansızlıklarından ötürü orada çok sayıda güçlü iş yapmadı.
