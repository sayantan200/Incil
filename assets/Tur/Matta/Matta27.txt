1. Sabah olunca tüm baş kâhinlerle halkın ihtiyarları İsa'yı öldürmek için aleyhinde danıştı;
2. Ve O'nu bağlayıp götürdüler, ve O'nu vali Pontius Pilatus'a teslim ettiler.
3. O zaman O'nu ele veren Yahuda, O'nun mahkûm edildiğini görünce pişman oldu, ve otuz gümüşü baş kâhinlere ve ihtiyarlara geri getirdi,
4. Ben suçsuz kanı ele vermekle günah işledim, dedi. Ve onlar, Bundan bize ne, onu sen düşün, dedi.
5. Ve o, gümüş paraları tapınakta yere atıp oradan ayrıldı ve gidip kendini astı.
6. Ve baş kâhinler gümüş paraları alıp, Bunları tapınağın hazinesine koymak yasal değildir, çünkü kan pahasıdır, dediler.
7. Ve danıştılar ve yabancıları gömmek için onlarla çömlekçinin tarlasını satın aldılar.
8. Bunun için bu tarlaya bugüne dek Kan Tarlası denildi.
9. O zaman Yeremya peygamber aracılığıyla söylenen şu söz yerine geldi: Ve İsrail çocuklarından olanların değer biçtikleri, pahası biçilmiş olan kişinin değerini, otuz gümüşü aldılar;
10. Ve Rab'bin bana emrettiği gibi, onları çömlekçinin tarlası için verdiler.
11. Ve İsa valinin önünde durdu; ve vali O'na, Sen Yahudiler'in Kralı mısın? diye sordu. İsa da ona, Sen söylüyorsun, dedi.
12. Ve baş kâhinlerle ihtiyarlar tarafından suçlandığında hiç cevap vermedi.
13. O zaman Pilatus O'na, Sana karşı ne kadar şeyler tanıklık ettiklerini duymuyor musun, dedi.
14. Ve O ona hiçbir cevap vermedi; öyle ki, vali pek şaşırdı.
15. Şimdi o bayramda halka istedikleri bir tutukluyu salıvermeyi vali adet edinmişti.
16. Ve o zaman Barabbas adında ünlü bir tutukluları vardı.
17. Bunun için, bir araya toplandıkları zaman, Pilatus onlara, Kimi istiyorsunuz size salıvereyim? Barabbas'ı mı, yoksa Mesih denilen İsa'yı mı?, dedi.
18. Çünkü O'nu kıskançlıktan ötürü teslim ettiklerini biliyordu.
19. Yargı kürsüsünde otururken karısı ona, O adil adamla senin bir işin olmasın; çünkü bugün rüyada O'nun yüzünden çok sıkıntı çektim, diye haber gönderdi.
20. Ama baş kâhinlerle ihtiyarlar, Barabbas'ı isteyip İsa'yı helâk etsinler diye kalabalığı kandırdı.
21. Vali cevap verip onlara, İkisinden hangisini istiyorsunuz, size salıvereyim? dedi. Onlar da, Barabbas'ı, dediler.
22. Pilatus onlara, Öyleyse Mesih denen İsa'yı ne yapayım? dedi. Onların hepsi, Çarmıha gerilsin, dediler.
23. Ve vali, Neden, ne kötülük yaptı ki? dedi. Ama onlar, Çarmıha gerilsin, diye daha çok bağırdılar.
24. Pilatus hiçbir yarar sağlamadığını, tersine bir kargaşalık çıktığını görünce su aldı, ve kalabalığın önünde ellerini yıkayıp, Ben bu adil şahısın kanından suçsuzum, bu işe siz bakın, dedi.
25. O zaman tüm halk cevap verip, O'nun kanı bizim üzerimizde ve çocuklarımızın üzerinde olsun, dedi.
26. O zaman onlara Barabbas'ı salıverdi ve İsa'yı kırbaçlattıktan sonra, çarmıha gerilsin diye teslim etti.
27. O zaman valinin askerleri İsa'yı saraya alıp tüm taburu başına topladı.
28. Ve O'nu soyup üzerine al bir kaftan giydirdiler.
29. Ve dikenlerden bir taç örüp başına koydular, sağ eline de bir kamış verdiler ve önünde diz çöküp, Selam, ey Yahudiler'in Kralı! diyerek O'nunla alay ettiler;
30. Ve üzerine tükürdüler ve kamışı alıp başına vurdular.
31. Ve O'nunla alay ettikten sonra kaftanı üzerinden çıkarıp O'na kendi giysilerini giydirdiler, ve O'nu çarmıha germeye götürdüler.
32. Ve dışarıya çıkarlarken Simon adında Kireneli bir adam buldular; O'nun çarmıhını taşısın diye onu zorladılar.
33. Ve Golgota, yani Kafatası, denilen yere geldiklerinde,
34. İçmesi için O'na ödle karışık sirke verdiler; ve bunu tadınca içmek istemedi.
35. Ve O'nu çarmıha gerdiler, ve kura çekerek giysilerini paylaştılar; bu, peygamber tarafından söylenen yerine gelsin diye oldu: Giysilerimi aralarında paylaştılar, ve kaftanım üzerine kura attılar.
36. Ve oturup O'nu orada gözlediler;
37. Ve başının üzerine, YAHUDİLER'İN KRALI İSA BUDUR, yazılı bir suç yaftası koydular.
38. O zaman O'nunla birlikte iki hırsız çarmıha gerildi: biri sağında, ve öbürü solunda.
39. Ve yanından geçenler başını sallayarak O'na sövüyor,
40. Ve, Sen, tapınağı yıkıp üç günde yeniden kuran, kurtar kendini. Eğer Allah'ın Oğlu'ysan, çarmıhtan in, diyorlardı.
41. Baş kâhinler de yazıcılar ve ihtiyarlarla birlikte aynı şekilde O'nunla alay ederek,
42. Başkalarını kurtardı; kendini kurtaramıyor, diyorlardı. Eğer İsrail'in Kralı'ysa, şimdi çarmıhtan aşağı insin ve O'na iman ederiz.
43. Allah'a güvendi; eğer O'nu istiyorsa, şimdi O'nu kurtarsın; çünkü, Ben Allah'ın Oğlu'yum, dedi.
44. O'nunla birlikte çarmıha gerilmiş olan hırsızlar da O'na aynı şekilde hakaret ettiler.
45. Şimdi altıncı saatten dokuzuncu saate kadar, tüm ülkenin üzerine karanlık çöktü.
46. Ve dokuzuncu saate yakın İsa yüksek sesle, Eli Eli, lama sabaktani? yani, Allah'ım, Allah'ım, beni niçin terk ettin? diye bağırdı.
47. Orada duranların bazıları bunu işitince, Bu adam İlyas'ı çağırıyor, dediler.
48. Ve onlardan biri hemen koşup bir sünger aldı, ve O'nu sirkeyle doldurup bir kamışa taktı, ve O'na içirdi.
49. Diğerleri, Bırak bakalım, İlyas O'nu kurtarmaya gelir mi? dediler.
50. İsa tekrar yüksek sesle bağırıp ruhunu teslim etti.
51. Ve, işte, tapınağın perdesi yukarıdan aşağıya dek yırtılarak ikiye bölündü; ve yer sarsıldı, ve kayalar yarıldı;
52. Ve mezarlar açıldı; ve uyumuş olan kutsallardan birçoklarının bedenleri dirildi,
53. Ve O'nun dirilişinden sonra mezarlardan çıkıp kutsal kente girdiler, ve birçok kimseye göründüler.
54. Şimdi yüzbaşı ve onunla birlikte İsa'yı gözleyenler, depremi ve olmuş olan şeyleri görünce pek çok korkarak, Gerçekten bu Allah'ın Oğlu'ydu, dediler.
55. Ve orada uzaktan bakan birçok kadın vardı; bunlar İsa'yı Celile'den beri izlemişler, kendisine hizmet etmişlerdi;
56. Aralarında	Mecdelli	Meryem, ve Yakup ile Yoses'in annesi Meryem, ve Zebedi'nin çocuklarının annesi vardı.
57. Akşam olunca Yusuf adında Arimatealı zengin bir adam geldi, o da İsa'nın bir öğrencisiydi;
58. Pilatus'a gidip İsa'nın cesedini istedi. O zaman Pilatus cesedin verilmesini emretti.
59. Ve Yusuf cesedi alınca, O'nu temiz bir keten beze sardı,
60. Ve kayaya oymuş olduğu kendi yeni mezarına yatırdı ve mezarın kapısına büyük bir taş yuvarlayıp oradan ayrıldı.
61. Ve Mecdelli Meryem ile öbür Meryem orada, mezarın karşısında oturuyorlardı.
62. Şimdi ertesi gün, yani Hazırlık Günü sonrası, baş kâhinlerle Ferisiler Pilatus'un yanına toplanarak,
63. Efendi, dediler, O aldatıcının daha yaşarken, Üç gün sonra dirileceğim, dediğini hatırlıyoruz.
64. Onun için emret ki, üçüncü güne dek mezar güvenlik altına alınsın, yoksa öğrencileri geceleyin gelip O'nu çalar, ve halka, O ölüler arasından dirildi, derler; böylece son aldatış ilkinden beter olur.
65. Pilatus onlara, Kolcularınız var, dedi; gidin, bildiğiniz gibi O'nu güvenlik altına alın.
66. Böylece gittiler ve mezarı güvenlik altına aldılar, taşı mühürleyip kolcuları görev başına diktiler.
