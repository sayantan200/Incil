1. Ve vaki oldu ki, İsa bu sözleri bitirince Celile'den ayrılıp Ürdün'ün ötesinde Yahudiye sınırlarına geldi;
2. Ve büyük kalabalıklar O'nun ardından gitti; ve orada onlara şifa verdi.
3. Ferisiler de O'na geldiler, ve O'nu deneyerek kendisine, Bir adamın, her bir nedenle karısını boşaması yasal mıdır? dediler.
4. O da cevap verip onlara dedi ki, Başlangıçta onları yapan onları erkek ve dişi yaptığını,
5. Ve, Bu nedenle adam babayı ve anneyi bırakıp karısına yapışacak; ve ikisi tek et beden olacaklar, dediğini okumadınız mı?
6. Şöyle ki, onlar artık iki değil, tek et bedendirler. Onun için Allah'ın birleştirdiğini insan ayırmasın.
7. Onlar O'na, Öyleyse Musa neden bir boşanma belgesi vermeyi, ve kadını boşamayı emretti? dediler.
8. O onlara, Musa karılarınızı boşamanıza, yüreklerinizin katılığından ötürü izin verdi, dedi; ama başlangıçtan böyle değildi.
9. Ve ben size diyorum ki, Her kim fuhuştan başka bir nedenle karısını boşayıp başkasıyla evlenirse, zina eder; ve her kim boşanmış olanla evlenirse, zina eder.
10. Öğrencileri O'na, Eğer erkeğin karısıyla durumu böyleyse, evlenmek iyi değil, dediler.
11. Ama O onlara, Her adam bu sözü kabul edemez, dedi, ancak kendilerine verilmiş olanlar.
12. Çünkü bazı hadımlar var ki ana rahminden böyle doğmuşlar; ve insanlar tarafından hadım edilmiş bazı hadımlar vardır; ve Göğün Krallığı için kendilerini hadım eden hadımlar vardır. Bunu kabul edebilen kabul etsin.
13. O zaman üzerlerine ellerini koyup dua etsin diye, yanına küçük çocuklar getirildi; ve öğrenciler onları azarladılar.
14. Ama İsa, Küçük çocukları bırakın, dedi, ve bana gelmelerine engel olmayın; çünkü Göğün Krallığı böylelerindendir.
15. Ve ellerini onların üzerine koydu, ve oradan ayrıldı.
16. Ve, işte, biri gelip O'na, Ey iyi Öğretmen, dedi, sonsuz yaşama kavuşmak için ne iyi şey yapayım?
17. O da ona, Neden bana iyi dersin? dedi; Allah'tan başka iyi olan tek biri yoktur; ama eğer yaşama girmek istiyorsan, emirleri tut.
18. O'na, Hangilerini? dedi. İsa da, Adam öldürmeyeceksin, Zina etmeyeceksin, Çalmayacaksın, Yalan yere tanklık etmeyeceksin,
19. Babana ve annene saygı göster; ve, Komşunu kendin gibi seveceksin, dedi.
20. Genç adam O'na, tüm bu şeyleri gençliğimden beri tuttum, dedi; daha ne eksiğim var?
21. İsa ona, Eğer yetkin olmak istiyorsan, git varını yoğunu sat, ve fakirlere ver, ve gökte hazinen olacak; ve gel ve beni izle, dedi.
22. Ama genç adam bu sözü işitince üzüntülü gitti; çünkü çok malı vardı.
23. O zaman İsa öğrencilerine, Doğrusu size derim ki, dedi, Zengin adam Göğün Krallığı'na güçlükle girecektir.
24. Ve yine size derim ki, Devenin iğne deliğinden geçmesi, zengin adamın Allah'ın Krallığı'na girmesinden daha kolaydır.
25. Öğrencileri bunu işitince, Öyleyse kim kurtulabilir? diyerek pek çok şaştılar.
26. Ama İsa onlara bakıp, İnsanlar indinde bu imkânsız; fakat Allah indinde her şey mümkündür, dedi.
27. O zaman Petrus cevap verip O'na, İşte, biz her şeyi bırakıp senin ardından geldik, dedi; o halde bizim neyimiz olacak?
28. Ve İsa onlara, Doğrusu size derim ki, dedi, Siz ki ardımdan gelenlersiniz, İnsanoğlu yenilenmede yüceliğinin tahtında oturunca, siz de on iki tahta oturup İsrail'in on iki oymağını yargılayacaksınız.
29. Ve benim adım uğruna evler, ya da kardeşler, ya da kız kardeşler, ya da baba, ya da anne, ya da karı, ya da çocuklar, ya da tarlalar bırakmış olan herkes, bunların yüz katını alacak, ve sonsuz yaşamı miras alacaktır.
30. Ama birincilerin birçoğu sonuncu olacak; sonuncular da birinci olacak.
