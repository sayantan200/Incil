1. O zaman Yeruşalim'den olan yazıcılar ve Ferisiler İsa'ya gelip,
2. Senin öğrencilerin neden ihtiyarların geleneğini bozuyor? dediler; çünkü ekmek yedikleri zaman ellerini yıkamıyorlar.
3. Ama O cevap verip onlara dedi ki, Neden siz de geleneğinizle Allah'ın emrini bozuyorsunuz?
4. Çünkü Allah, Babana ve annene saygı göster, diye emretti; ve, Babaya ya da anneye söven öldürülsün.
5. Ama siz, Her kim babasına ya da annesine, Benden yararlanabileceğin ne varsa armağandır, derse,
6. Ve babasına ya da annesine saygı göstermezse, özgür olacaktır, diyorsunuz. Böylece siz geleneğinizle Allah'ın emrini geçersiz kılmış oldunuz.
7. Ey ikiyüzlüler, İşaya sizin hakkınızda şöyle diyerek iyi peygamberlik etmiştir:
8. Bu halk bana ağızlarıyla yaklaşır ve dudaklarıyla beni sayar; ama yürekleri benden uzaktır.
9. Ama bana boş yere tapınıyorlar, öğretiler olarak insan emirlerini öğretiyorlar.
10. Ve kalabalığı yanına çağırıp onlara, Dinleyin, ve anlayın, dedi;
11. Bir adamı kirleten ağza giren değildir; ama ağızdan çıkan, bir adamı bu kirletir.
12. O zaman öğrenciler gelip O'na, Biliyor musun, Ferisiler bu sözü işitince gücendi, dediler.
13. Ama O cevap verip, Göksel Babam'ın dikmediği her fidan kökünden sökülecektir, dedi.
14. Bırakın onları; onlar körlerin kör kılavuzlarıdır. Ve eğer kör köre kılavuzluk ederse, ikisi de hendeğe düşer.
15. O zaman Petrus cevap verip O'na, Bu benzetmeyi bize açıkla, dedi.
16. Ve İsa, Siz de mi hala anlayışsızsınız? dedi;
17. Daha anlamıyor musunuz ki, ağza her ne girerse mideye iner, ve lağıma atılır?
18. Ama ağızdan çıkan şeyler yürekten gelir; ve bunlar insanı kirletir.
19. Çünkü yürekten kötü düşünceler, cinayetler, zinalar,	fuhuşlar, hırsızlıklar, yalan tanıklıklar, küfürler çıkar;
20. Bir adamı kirleten şeyler bunlardır; yıkanmamış ellerle yemek yemek ise bir adamı kirletmez.
21. O zaman İsa oradan ayrılıp Sur ve Sayda taraflarına çekildi.
22. Ve, işte, o sınırlardan Kenanlı bir kadın gelip O'na, Ya Rab, ey Davut Oğlu, bana merhamet et; kızım bir iblisten şiddetli azap çekiyor, diye feryat etti.
23. Ama O ona bir söz cevap vermedi. Ve öğrencileri gelip, Onu salıver; çünkü ardımızdan bağırıp duruyor, diyerek O'na yalvardılar.
24. Ama O cevap verip, Ben İsrail evinin kaybolmuş koyunlarından başkasına gönderilmedim, dedi.
25. O zaman o gelip, Ya Rab, bana yardım et, diyerek O'na tapındı.
26. Ama O cevap verip, Çocukların ekmeğini alıp köpeklere atmak iyi değildir, dedi.
27. O da, Haklısın, ya Rab, dedi, ama köpekler efendilerinin sofrasından düşen kırıntılardan yerler.
28. O zaman İsa cevap verip ona, Ey kadın, imanın büyük, dedi; sana istediğin gibi olsun. Ve kızı o saatte iyileşti.
29. Ve İsa oradan ayrılıp Celile Denizi yakınına geldi ve bir dağa çıkıp orada oturdu.
30. Ve O'na büyük kalabalıklar, beraberlerinde kötürümler, körler, dilsizler, çolaklar ve daha başka birçokları olarak geldi, ve onları İsa'nın ayakları önüne bıraktılar; O da onlara şifa verdi;
31. Öyle ki, kalabalık, dilsizlerin konuştuğunu, çolakların sağlamlaştığını, kötürümlerin yürüdüğünü ve körlerin gördüğünü görünce şaştı; ve İsrail'in Allah'ını yücelttiler.
32. O zaman İsa öğrencilerini yanına çağırıp, Kalabalığa acıyorum, dedi, çünkü şimdi üç gündür yanımdalar, ve yiyecek bir şeyleri yok; ve onları aç salıvermek istemiyorum, olmaya ki, yolda bayılsınlar.
33. Ve öğrencileri O'na, Çölde bu kadar büyük kalabalığı doyuracak kadar ekmeği nereden bulalım, dediler.
34. Ve İsa onlara, Kaç ekmeğiniz var? dedi. Onlar da, Yedi, birkaç tane de küçük balık, dediler.
35. O da kalabalığa yere oturmalarını emretti.
36. Ve yedi ekmekle balıkları aldı, ve şükretti, ve onları kırıp öğrencilerine verdi, öğrenciler de kalabalığa.
37. Ve hepsi yiyip doydular; ve artakalan parçalardan yedi sepet dolusu topladılar.
38. Ve yiyenler, kadınlar ve çocuklardan başka, dört bin erkekti.
39. Ve kalabalığı salıverdi, ve tekneye binip Mecdel sınırlarına geldi.
