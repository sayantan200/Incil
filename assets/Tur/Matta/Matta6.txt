1. Sakının ki sadakalarınızı insanların gözü önünde gösteriş için vermeyesiniz; yoksa gökteki Baba'nızdan ödülünüz olmaz.
2. Bu nedenle, sen sadaka verdiğin zaman, insanlarca övülsünler diye, ikiyüzlülerin havralarda ve sokaklarda yaptıkları gibi önünde boru öttürme. Doğrusu size derim ki, onlar ödüllerini almışlardır.
3. Ama sen sadaka verdiğin zaman, sol elin sağ elinin ne yaptığını bilmesin;
4. Öyle ki, sadakan gizlide olsun ve gizlide gören Baba'nın kendisi seni açıkça ödüllendirecektir.
5. Ve dua ettiğin zaman ikiyüzlülerin olduğu gibi olmayacaksın; çünkü onlar insanlara görünsünler diye, havralarda ve sokak köşelerinde dikilip dua etmeyi severler. Doğrusu size derim ki, Onlar ödüllerini almışlardır.
6. Ama sen dua ettiğin zaman kendi iç odana gir ve kapını örtüp gizlide olan Baban'a dua et; ve gizlide gören Baban seni açıkça ödüllendirecektir.
7. Ama dua ettiğiniz zaman milletlerin ettiği gibi boş tekrarlar etmeyin; çünkü onlar çok söylemeleriyle işitileceklerini sanırlar.
8. Onun için onlar gibi olmayın; çünkü Babanız hangi şeylere ihtiyacınız olduğunu siz daha ondan dilemeden önce bilir.
9. Bunun için siz şöyle dua edin: Gökteki Babamız, Adın kutsal olsun.
10. Krallığın gelsin. Gökte olduğu gibi, yerde de senin isteğin uygulansın.
11. Gündelik ekmeğimizi bize bugün ver.
12. Ve bize borçlu olanlara bağışladığımız gibi, borçlarımızı bize bağışla.
13. Ve bizi denenmeye götürme; ama bizi kötüden kurtar: Çünkü krallık, ve kudret, ve yücelik sonsuzlara dek senindir. Âmin.
14. Çünkü eğer insanlara suçlarını bağışlarsanız, göksel Babanız da sizi bağışlar;
15. Ama eğer insanlara suçlarını bağışlamazsanız, Babanız da sizin suçlarınızı bağışlamaz.
16. Üstelik oruç tuttuğunuz zaman, ikiyüzlüler gibi surat asmayın; çünkü onlar insanlara oruçlu görünsünler diye yüzlerini bozar. Doğrusu size derim ki, Onlar ödüllerini almışlardır.
17. Ama sen oruç tuttuğun zaman başını mesh et, ve yüzünü yıka;
18. Öyle ki, insanlara değil, gizlide olan Baba'na oruçlu görünesin; ve gizlide gören Baban seni açıkça ödüllendirecektir.
19. Yeryüzünde kendinize hazineler biriktirmeyin, burada güve ve pas yiyip bozar, ve burada hırsızlar delip çalarlar;
20. Ama kendinize gökte hazineler biriktirin, orada ne güve ne de pas yiyip bozar, ve orada hırsızlar ne deler ne de çalar;
21. Çünkü hazineniz neredeyse, yüreğiniz de orada olacaktır.
22. Bedenin ışığı gözdür; onun için eğer gözün tekse, tüm bedenin aydınlıkla dolu olur.
23. Ama eğer gözün kötüyse, tüm bedenin karanlıkla dolu olur. Onun için eğer sendeki ışık karanlıksa, o karanlık ne kadar büyüktür!
24. Hiçbir adam iki efendiye kulluk edemez; çünkü ya birinden nefret edecek, ve öbürünü sevecek, ya da birine bağlanacak, ve öbürünü hor görecek. Siz Allah'a ve mammona kulluk edemezsiniz.
25. Bu nedenle size derim ki, Ne yiyeceksiniz ya da ne içeceksiniz diye hayatınız için kaygılanmayın; ne de ne giyeceksiniz diye bedeniniz için. Hayat yiyecekten ve beden giyecekten daha fazla değil midir?
26. Hava kuşlarına bakın; çünkü onlar ne ekerler, ne biçerler, ne de ambarlara biriktirirler; göksel Babanız yine de onları besler. Siz onlardan çok daha değerli değil misiniz?
27. İçinizden hanginiz kaygılanmakla boyuna bir arşın ekleyebilir?
28. Ve giyecek için neden kaygılanıyorsunuz? Kır zambaklarının nasıl büyüdüklerine dikkatle bakın; ne çalışır, ne de iplik eğirirler;
29. Yine de size derim ki, Süleyman bile tüm görkeminin içinde bunlardan biri gibi giyinmiş değildi.
30. Bunun için, eğer Allah bugün var olan ve yarın fırına atılan kır otunu böyle giydirirse, sizi çok daha fazla giydirmez mi, ey az imanlılar?
31. Bunun için, Ne yiyeceğiz? ya da, Ne içeceğiz? ya da, Ne giyeceğiz? diyerek kaygılanmayın.
32. (Çünkü tüm bu şeyleri Centiller ararlar;) çünkü göksel Babanız tüm bu şeylere ihtiyacınız olduğunu bilir.
33. Ama siz önce Allah'ın Krallığı'nı ve O'nun doğruluğunu arayın ve bütün bu şeyler size verilecektir.
34. Bu nedenle yarın için kaygılanmayın; çünkü yarınki gün kendi şeyleri için kaygılanacaktır. Güne kendi kötülüğü yeter.
