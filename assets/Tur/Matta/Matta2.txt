1. Şimdi İsa Kral Hirodes'in günlerinde Yahudiye Beytlehemi'nde doğduğu zaman, işte, doğudan Yeruşalim'e gök bilimciler gelip,
2. "Yahudiler'in Kralı olarak doğan kişi nerededir?" dediler; "Çünkü O'nun yıldızını doğuda gördük, ve O'na tapınmaya geldik."
3. Kral Hirodes bunları duyunca tedirgin oldu, tüm Yeruşalim de onunla birlikte.
4. Ve, tüm baş kâhinleri ve halkın yazıcılarını toplayarak onlardan Mesih'in nerede doğacağını sordu.
5. Onlar da kendisine, Yahudiye Beytlehemi'nde, dediler; çünkü peygamber aracılığıyla şöyle yazılmıştır:
6. Ve sen, Yahuda ülkesindeki Beytlehem, Yahuda reisleri arasında hiç de en küçüğü değilsin; çünkü benim halkım İsrail'i güdecek olan Önder senden çıkacak.
7. O zaman Hirodes, gök bilimcileri gizlice çağırınca, yıldızın ne zaman göründüğünü onlara dikkatlice soruşturdu.
8. Ve onları Beytlehem'e gönderip, Gidin ve genç çocuğu iyice arayın, dedi; ve O'nu bulduğunuz zaman bana haber verin ki, ben de gelip O'na tapınayım.
9. Kralı dinledikten sonra gittiler; ve, işte, doğuda gördükleri yıldız, gelip genç çocuğun bulunduğu yerin üzerinde duruncaya kadar, önlerince gitti.
10. Yıldızı gördüklerinde büyük bir sevinçle coştular.
11. Ve eve girip genç çocuğu annesi Meryem'le gördüler, ve yere kapanıp O'na tapındılar; ve hazinelerini açıp O'na armağanlar sundular: altın, ve günnük, ve mür.
12. Ve Hirodes'e dönmemeleri için Allah tarafından rüyada uyarılıp kendi ülkelerine başka yoldan döndüler.
13. Ve onlar gittikten sonra, işte, RAB'bin meleği Yusuf'a rüyada görünüp, Kalk, dedi, ve genç çocukla annesini al, ve Mısır'a kaç, ve ben sana söyleyinceye dek orada kal; çünkü Hirodes O'nu helâk etmek için genç çocuğu arayacak.
14. O da kalkıp geceleyin genç çocuğu ve annesini aldı, ve Mısır'a gitti.
15. Ve Hirodes'in ölümüne dek orada kaldı; bu, RAB'bin peygamber aracılığıyla söylediği şu söz yerine gelsin diye oldu: Oğlum'u Mısır'dan çağırdım.
16. O zaman Hirodes, gök bilimciler tarafından aldatıldığını görünce, çok öfkelendi ve gök bilimcilere dikkatlice soruşturduğu zamana göre, gönderip Beytlehem ve tüm sınırlarındaki iki yaşında ve daha aşağı olan tüm çocukları öldürttü.
17. O zaman Yeremya peygamber aracılığıyla söylenen şu söz yerine gelmiş oldu:
18. Rama'da bir ses duyuldu, inleme, ve ağlayış, ve yoğun dövünme; Rahel çocukları için ağlıyor, ve teselli edilmek istemiyor, çünkü onlar yok.
19. Ama Hirodes ölünce, işte, RAB'bin bir meleği Mısır'da Yusuf'a rüyada görünüp,
20. Kalk, dedi,  ve genç çocukla annesini al ve İsrail ülkesine git; çünkü genç çocuğun canına kıymak isteyenler öldü.
21. O da kalktı, ve genç çocukla annesini alıp İsrail ülkesine geldi.
22. Ama Yahudiye'de Arhelaos'un, babası Hirodes'in yerine krallık ettiğini duyunca oraya gitmekten korktu; ancak Allah tarafından rüyada uyarılıp Celile bölgesine çekildi;
23. Ve gelip Nasıra denen kente yerleşti; bu, peygamberler aracılığıyla söylenen şu söz yerine gelsin diye oldu: O'na Nasıralı denecektir.
