1. Ey efendiler, gökte sizin de bir Efendiniz olduğunu bilerek kölelerinize adil ve eşit olanı verin.
2. Duada devam edip O'nda şükranla uyanık durun;
3. Bizim için de dua edin, öyle ki, Allah, Mesih'in sırrını söylemek için bize sözün kapısını açsın, bunun için de hapsedildim;
4. Öyle ki onu, gerektiği gibi açıklıkla bildireyim.
5. Vakti halas ederek dışarıda olanlara karşı bilgece davranın.
6. Sözünüz tuzla terbiye edilmiş olarak her zaman inayetle olsun, öyle ki, her adama nasıl cevap vermek gerektiğini bilesiniz.
7. Size tüm halimi Tihikus bildirecek; o sevgili kardeş, sadık hizmetkâr ve Rab'de hizmet arkadaşıdır;
8. İşte bu amaçla, durumunuzu bilmesi ve yüreklerinizi teselli etmesi için kendisini,
9. Sizden biri olan sadık ve sevgili kardeş Onesimus ile birlikte gönderiyorum. Burada olup biten tüm şeyleri size bildirecekler.
10. Hapishane arkadaşım Aristarkus, Barnabas'ın kızkardeşinin oğlu Markos, (onunla ilgili emirler aldınız; eğer yanınıza gelirse, kendisini kabul edin;)
11. Ve Yustus diye adlandırılan İsa size selam ederler, bunlar sünnetlilikten olanlardır. Allah'ın Krallığı için emektaşlarım yalnız bunlardır, bunlar bana teselli oldular.
12. Sizden biri olan, Mesih'in kulu Epafras size selam eder, Allah'ın tüm istediğinde yetkin ve tamam durasınız diye sizin için her zaman dualarda gayretle emek veriyor.
13. Çünkü onun hakkında tanıklık ederim ki o sizin için ve Laodikya'da ve Hierapolis'te bulunanlar için çok gayretlidir.
14. Sevgili hekim Luka, ve Dimas size selam ederler.
15. Laodikya'daki kardeşlere, ve Nimfas'a, ve onun evindeki kiliseye selam edin.
16. Ve bu mektup aranızda okunduktan sonra, öyle yapın ki Laodikyalılar'ın kilisesinde de okunsun ve Laodikya'dan olan mektubu siz de okuyasınız.
17. Ve Arkipus'a şunu söyleyin: Rab'den aldığın hizmete dikkat et ki, onu tamamlayasın.
18. Ben Pavlus'un eliyle selam. Benim bağlarımı hatırlayın. İnayet sizinle birlikte olsun. Âmin.
