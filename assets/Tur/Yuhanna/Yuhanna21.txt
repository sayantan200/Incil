1. Bu şeylerden sonra İsa kendisini Taberiye Denizi kıyısında öğrencilere yine gösterdi; ve kendisini böylece gösterdi:
2. Simon Petrus, ve Didimos denilen Tomas, ve Celile'nin Kanası'ndan Natanael, ve Zebedi'nin oğulları, ve O'nun öğrencilerinden iki kişi daha birlikte bulunuyorlardı.
3. Simon Petrus onlara, Ben balık tutmaya gidiyorum, dedi. Ona, Biz de seninle geliyoruz, dediler. Çıkıp hemen tekneye bindiler; ve o gece bir şey tutmadılar.
4. Ama artık sabah olunca İsa kıyıda durdu; fakat öğrenciler onun İsa olduğunu bilmediler.
5. O zaman İsa onlara, Çocuklar, bir yiyeceğiniz var mı? dedi. Ona, Yok, diye cevap verdiler.
6. O da onlara, Ağı teknenin sağ yanına atın ve bulursunuz, dedi. Bunun üzerine ağı attılar, ve balıkların bolluğundan artık onu çekemez olmuşlardı.
7. Onun için İsa'nın sevdiği öğrenci Petrus'a, Bu Rab'dir, dedi. Simon Petrus da O'nun Rab olduğunu işitince balıkçı gömleğini giyip (çünkü çıplaktı) denize atıldı.
8. Öbür öğrenciler de balık dolu ağı çekerek küçük tekneyle geldiler; çünkü karadan ancak iki yüz arşın kadar uzaktaydılar.
9. Karaya çıkınca, orada korlar ateşi, ve üzerine konulmuş balık ve ekmek gördüler.
10. İsa onlara, Şimdi tuttuğunuz balıklardan getirin, dedi.
11. Simon Petrus tekneye girip yüz elli üç iri balıkla dolu ağı karaya çekti; ve bu kadar çok olduğu halde ağ yırtılmadı.
12. İsa onlara, Gelin, yemek yiyin, dedi. Ve öğrencilerden hiçbiri O'na, Sen kimsin? diye sormaya cesaret edemedi; çünkü O'nun Rab olduğunu biliyorlardı.
13. O zaman İsa geldi, ve ekmeği aldı, ve onlara verdi, aynı şekilde balığı da.
14. Şimdi bu üçüncü defadır ki, İsa'nın ölüler arasından dirildikten sonra, kendisini öğrencilerine gösterdi.
15. Böylece yemeği bitirince İsa Simon Petrus'a, Ey Yuna oğlu Simon, dedi, beni bunlardan daha çok seviyor musun? O'na, Evet, ya Rab, dedi, seni sevdiğimi bilirsin. Ona, Kuzularımı güt, dedi.
16. İkinci kez yine ona, Ey Yuna oğlu Simon, dedi, beni seviyor musun? O'na, Evet, ya Rab, dedi, seni sevdiğimi bilirsin. Ona, Koyunlarımı güt, dedi.
17. Üçüncü kez ona, Ey Yuna oğlu Simon, dedi, beni seviyor musun? Kendisine üçüncü kez, Beni seviyor musun? demesine Petrus üzüldü ve O'na, Ya Rab, sen her şeyi bilirsin, seni sevdiğimi bilirsin, dedi. İsa ona, Koyunlarımı güt, dedi.
18. Doğrusu, doğrusu, sana derim ki, Gençken kendini kuşatıp istediğin yere giderdin; ama yaşlanınca ellerini uzatacaksın, ve başkası seni kuşatacak ve istemediğin yere götürecek.
19. Bunu ne tür ölümle Allah'ı yücelteceğini belirtmek için söyledi. Ve bunu söyledikten sonra ona, Ardımdan gel, dedi.
20. O zaman Petrus arkasına dönüp İsa'nın sevdiği öğrencinin ardından gelmekte olduğunu gördü; akşam yemeğinde O'nun göğsüne yaslanıp, Ya Rab, seni ele verecek olan kimdir? diyen öğrenciydi bu.
21. Petrus onu görünce İsa'ya, Ya Rab, ya bu adam ne yapacak? dedi.
22. İsa ona, Eğer ben gelinceye dek onun kalmasını istiyorsam, bundan sana ne? dedi; sen ardımdan gel.
23. O zaman kardeşler arasında, o öğrenci ölmeyecektir, diye bir söz çıktı; oysa İsa ona, Ölmeyecektir, dememişti; ama, Eğer ben gelinceye dek onun kalmasını istiyorsam, bundan sana ne? demişti.
24. Bu şeylere tanıklık eden ve bu şeyleri yazan öğrenci budur; ve onun tanıklığının doğru olduğunu biliyoruz.
25. Ve İsa'nın yaptığı daha başka çok şey vardır, eğer bunlar tek tek yazılsaydı, yazılan kitaplar dünyaya bile sığmazdı sanırım. Âmin.
