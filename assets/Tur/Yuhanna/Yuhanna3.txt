1. Ferisiler'den Nikodimos adında bir adam vardı, Yahudiler'in bir önderi idi;
2. O geceleyin İsa'ya gelip O'na, Rabbi, dedi, senin Allah'tan gelmiş bir öğretmen olduğunu biliyoruz; çünkü Allah kendisiyle olmadıkça hiçbir adam senin yaptığın bu mucizeleri yapamaz.
3. İsa cevap verip ona, Doğrusu, doğrusu, sana derim ki, dedi, Bir adam yeniden doğmadıkça, Allah'ın Krallığı'nı göremez.
4. Nikodimos O'na, Yaşlanmış bir adam nasıl doğabilir? annesinin rahmine ikinci kez girip doğabilir mi? dedi.
5. İsa cevap verdi: Doğrusu, doğrusu, sana derim ki, Bir adam sudan ve Ruh'tan doğmadıkça Allah'ın Krallığı'na giremez.
6. Et bedenden doğan et bedendir; ve Ruh'tan doğan ruhtur.
7. Sana, Yeniden doğmalısınız, dediğime şaşma.
8. Rüzgâr dilediği yerde eser, ve onun sesini işitirsin, ama nereden gelip nereye gittiğini bilmezsin; Ruh'tan doğan herkes böyledir.
9. Nikodimos cevap verip O'na, Bu şeyler nasıl olabilir? dedi.
10. İsa cevap verip ona dedi ki, Sen İsrail'in bir öğretmenisin de bu şeyleri bilmiyor musun?
11. Doğrusu, doğrusu, sana derim ki, Bildiğimizi söylüyoruz, ve gördüğümüze tanıklık ediyoruz; ve tanıklığımızı kabul etmiyorsunuz.
12. Size yeryüzüyle ilgili şeyleri söylediğimde inanmazsanız, gökle ilgili şeyleri size söylersem, nasıl inanacaksınız?
13. Ve gökten inmiş olandan, yani gökte olan İnsanoğlu'ndan başka hiçbir adam göğe çıkmamıştır.
14. Ve Musa çölde yılanı nasıl yukarı kaldırdıysa, İnsanoğlu'nun da öylece yukarı kaldırılması gerekir;
15. Öyle ki, O'na her kim iman ederse mahvolmasın, ama sonsuz yaşamı olsun.
16. Çünkü Allah dünyayı öyle sevdi ki, tek tevlit edilen Oğlu'nu verdi; öyle ki, O'na her kim iman ederse mahvolmasın, ama sonsuz yaşamı olsun.
17. Çünkü Allah, Oğlu'nu dünyayı mahkûm etmek için dünyaya göndermedi; ama dünya O'nun aracılığıyla kurtulsun diye gönderdi.
18. O'na iman eden mahkûm olmaz; iman etmeyense zaten mahkûm olmuştur, çünkü Allah'ın tek tevlit edilen Oğlu'nun adına iman etmemiştir.
19. Mahkûmiyet de şudur: dünyaya ışık geldi, ve insanlar ışığın yerine karanlığı sevdiler, çünkü onların işleri kötüydü.
20. Çünkü kötülük yapan herkes ışıktan nefret eder, ve işleri açığa çıkmasın diye ışığa gelmez.
21. Ama gerçeği uygulayan kişi, işleri Allah'ta yapıldığı belli olsun diye ışığa gelir.
22. Bu şeylerden sonra İsa'yla öğrencileri Yahudiye ülkesine geldiler; ve orada onlarla kalıyor, ve vaftiz ediyordu.
23. Ve Yahya da Salim yakınında Aynun'da vaftiz ediyordu, çünkü orada bol su vardı; ve gelip vaftiz oluyorlardı.
24. Çünkü Yahya henüz hapse atılmamıştı.
25. O zaman Yahya'nın bazı öğrencileriyle Yahudiler arasında temizlenme konusunda bir tartışma çıktı.
26. Ve Yahya'ya gelip ona, Rabbi, dediler, Ürdün ötesinde seninle birlikte olan, kendisi için tanıklık ettiğin kişi, işte, O vaftiz ediyor, ve tüm insanlar O'na geliyor.
27. Yahya cevap verip dedi ki, Bir adam, kendisine gökten verilmedikçe hiçbir şey alamaz.
28. Ben Mesih değilim, ama O'nun önünce gönderildim, dediğime siz kendiniz bana tanıklık edersiniz.
29. Gelin kiminse, güvey odur; ama ayakta duran ve onu dinleyen güveyin arkadaşı, güveyin sesinden çok sevinir; bunun için benim bu sevincim tamam oldu.
30. O büyümeli, bense küçülmeliyim.
31. Yukarıdan gelen hepsinden üstündür; yeryüzünden olan yerseldir, ve yerden konuşur; gökten gelen hepsinden üstündür.
32. Ve ne görmüş ve işitmişse buna tanıklık eder; ve tanıklığını hiçbir adam kabul etmez.
33. O'nun tanıklığını kabul eden, Allah'ın gerçek olduğuna mührünü basmıştır.
34. Çünkü Allah'ın gönderdiği kişi Allah'ın sözlerini söyler; çünkü Allah O'na Ruh'u ölçüyle vermez.
35. Baba Oğul'u sever ve tüm şeyleri O'nun eline vermiştir.
36. Oğul'a iman edenin sonsuz yaşamı vardır; ve Oğul'a inanmayan yaşamı görmeyecektir; ama Allah'ın gazabı onun üzerinde kalır.
