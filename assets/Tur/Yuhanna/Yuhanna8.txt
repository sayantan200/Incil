1. İsa Zeytin Dağı'na gitti.
2. Ve sabah erken yine tapınağa geldi, ve tüm halk O'nun yanına geldi, O da oturup onlara öğretmekteydi.
3. Ve yazıcılarla Ferisiler O'na zinada yakalanmış bir kadın getirdiler; ve onu ortaya koyarak
4. O'na, Öğretmen, dediler, bu kadın zina işlerken suçüstü yakalandı.
5. Şimdi Musa yasada böylelerinin taşlanmasını bize emretti; ama sen ne dersin?
6. Bunu kendisini denemek için söylüyorlardı, öyle ki, O'nu suçlu çıkarabilsinler. Ama İsa eğilmiş, onları duymamış gibi, parmağıyla toprağa yazı yazıyordu.
7. Böylece kendisine sormakta devam ettikleri zaman doğruldu, ve onlara, Aranızda kim günahsızsa, onun üzerine taşı önce o atsın, dedi.
8. Ve yine eğilip toprağa yazmaya koyuldu.
9. Ve bunu işitenler kendi vicdanlarınca azarlanıp yaşlılardan başlayarak sonuncusuna varıncaya dek birer birer dışarı çıktılar; ve İsa tek başına kaldı, kadın da orta yerde duruyordu.
10. İsa doğrulup kadından başkasını görmeyince ona, Kadın, seni suçlayanlar nerede? Hiçbir adam seni mahkûm etmedi mi? dedi.
11. O da, Hiçbir adam, ya Rab, dedi. Ve İsa ona, Ben de seni mahkûm etmiyorum, git ve artık bundan sonra günah işleme, dedi.
12. O zaman İsa yine onlara seslenip, Ben dünyanın ışığıyım, dedi; benim ardımdan gelen, karanlıkta yürümez, ama yaşam ışığına sahip olur.
13. Bunun için Ferisiler O'na, Sen kendin için tanıklık ediyorsun, dediler; tanıklığın doğru değil.
14. İsa cevap verip onlara, Kendim için ben tanıklık ediyorsam da tanıklığım doğrudur, dedi; çünkü nereden geldiğimi, ve nereye gittiğimi biliyorum, oysa siz, nereden geldiğimi, ve nereye gittiğimi bilmiyorsunuz.
15. Siz et bedene göre yargılıyorsunuz, ben hiçbir adamı yargılamam.
16. Ve eğer ben yargılasam bile, benim yargım doğrudur; çünkü yalnız değilim, ama ben ve beni gönderen Baba.
17. Sizin yasanızda da iki adamın tanıklığının doğru olduğu yazılmıştır.
18. Kendim için tanıklık eden benim, beni gönderen Baba da benim için tanıklık ediyor.
19. O zaman O'na, Baban nerede? dediler. İsa cevap verdi: Siz ne beni tanırsınız, ne de Babam'ı, eğer beni tanısaydınız, Babam'ı da tanırdınız.
20. İsa bu sözleri tapınakta öğretirken, para toplanan yerde söyledi; ve hiçbir adam üzerine eller koymadı; çünkü saati henüz gelmemişti.
21. O zaman İsa yine onlara, Ben gidiyorum, ve siz beni arayacaksınız, ve günahınız içinde öleceksiniz; benim gittiğim yere siz gelemezsiniz, dedi.
22. O zaman Yahudiler, Yoksa kendini mi öldürecek? dediler; çünkü, Benim gittiğim yere siz gelemezsiniz, diyor.
23. Ve O onlara, Siz aşağıdansınız, ben yukarıdanım, dedi; siz bu dünyadansınız, ben bu dünyadan değilim.
24. Bu nedenle size, günahlarınız içinde öleceksiniz dedim; çünkü benim O olduğuma iman etmezseniz, günahlarınız içinde öleceksiniz.
25. O zaman O'na, Sen kimsin? dediler. Ve İsa onlara, Başlangıçtan beri size ne söyledimse, O'yum, dedi.
26. Sizinle ilgili söyleyecek ve yargılayacak çok şeyim var; ama beni gönderen gerçektir, ve ben ondan işittiğim şeyleri dünyaya bildiriyorum.
27. Kendilerine Baba'dan söz ettiğini anlamadılar.
28. O zaman İsa onlara dedi ki, İnsanoğlu'nu yukarı kaldırdığınız zaman bileceksiniz ki, ben O'yum, ve kendiliğimden hiçbir şey yapmıyorum; ama bu şeyleri Babam'ın bana öğrettiği gibi söylüyorum.
29. Ve beni gönderen benimledir; Baba beni yalnız bırakmadı; çünkü ben her zaman O'nu hoşnut eden şeyleri yapıyorum.
30. Bu sözleri söylerken, birçokları O'na iman ettiler.
31. O zaman İsa, kendisine iman etmiş olan Yahudiler'e, Eğer benim sözümde durursanız, gerçekten benim öğrencilerimsiniz;
32. Ve gerçeği bileceksiniz, ve gerçek sizi özgür kılacak, dedi.
33. O'na cevap verdiler: Biz İbrahim'in tohumuyuz, ve hiçbir zaman bir adama kölelik etmedik; sen nasıl, Özgür olacaksınız, diyorsun?
34. İsa onlara cevap verdi: Doğrusu, doğrusu, size derim ki, Her kim günah işlerse günahın kölesidir.
35. Ve köle evde sonsuza dek kalmaz, ama Oğul sonsuza dek kalır.
36. Bunun için eğer Oğul sizi özgür kılarsa, gerçekten özgür olursunuz.
37. İbrahim'in tohumu olduğunuzu biliyorum; ama beni öldürmeye çalışıyorsunuz, çünkü benim sözüm içinizde yer tutmuyor.
38. Ben Babam'ın yanında gördüklerimi söylüyorum, siz de babanızın yanında gördüklerinizi yapıyorsunuz.
39. Onlar cevap verip kendisine, Bizim babamız İbrahim'dir, dediler. İsa onlara, İbrahim'in çocukları olsaydınız, İbrahim'in işlerini yapardınız, dedi.
40. Ama şimdi beni, Allah'tan işittiğim gerçeği size bildiren adamı, öldürmek istiyorsunuz; İbrahim bunu yapmadı.
41. Siz babanızın işlerini yapıyorsunuz. O zaman onlar O'na, Biz zinadan doğmadık, tek Babamız var, yani Allah, dediler.
42. İsa onlara, Allah Babanız olsaydı, beni severdiniz, dedi; çünkü ben Allah'tan çıkıp geldim, ve kendiliğimden gelmedim, ama beni O gönderdi.
43. Söylediklerimi neden anlamıyorsunuz? Çünkü sözümü dinleyemezsiniz.
44. Siz babanız iblistensiniz, ve babanızın arzularını uygulamak istiyorsunuz. O başlangıçtan beri katildi, ve gerçekte durmadı, çünkü onda gerçek yoktur. Yalan söylediği zaman kendininkinden söyler, çünkü yalancıdır, ve yalanın babasıdır.
45. Ve ben size gerçeği söylediğim için bana iman etmiyorsunuz.
46. Sizden kim üzerime günahı kanıtlar? Ve gerçeği söylüyorsam, neden bana iman etmiyorsunuz?
47. Allah'tan olan Allah'ın sözlerini dinler; onun için siz onları dinlemezsiniz, çünkü Allah'tan değilsiniz.
48. O zaman Yahudiler cevap verip O'na, Sen Samiriyeli'sin, ve sende bir iblis var demekte haklı değil miyiz? dediler.
49. İsa cevap verdi: Bende iblis yoktur; ama Babam'a saygı gösteriyorum, ve siz beni aşağılıyorsunuz.
50. Ve ben kendi yüceliğimi aramıyorum; arayan ve yargılayan biri vardır.
51. Doğrusu, doğrusu, size derim ki, Eğer bir adam sözümü tutarsa, sonsuza dek ölüm görmeyecektir.
52. O zaman Yahudiler O'na, Şimdi biliyoruz ki, sende bir iblis vardır, dediler. İbrahim öldü, peygamberler de; ve sen, Eğer bir adam sözümü tutarsa, sonsuza dek ölümü tatmayacaktır, diyorsun.
53. Sen babamız İbrahim'den daha büyük müsün? O öldü, peygamberler de öldüler; sen kendini kim sanıyorsun?
54. İsa cevap verdi: Eğer ben kendimi yüceltirsem, yüceliğim hiçtir, beni yücelten Babam'dır, ki siz O'nun hakkında Allah'ımızdır dersiniz.
55. Fakat siz O'nu tanımıyorsunuz, ama ben O'nu tanırım; ve eğer O'nu tanımıyorum dersem, sizin gibi yalancı olurum; ama ben O'nu tanırım, ve sözünü tutarım.
56. Babanız İbrahim benim günümü göreceği için sevinçle coştu, ve onu görüp sevindi.
57. O zaman Yahudiler ona, Daha elli yaşında değilsin, İbrahim'i de mi gördün? dediler.
58. İsa onlara, Doğrusu, doğrusu, size derim ki, İbrahim olmadan önce ben varım, dedi.
59. O zaman O'na atmak için taşlar kaldırdılar, ama İsa gizlendi, ve aralarından geçerek tapınaktan çıktı, ve böylece gitti.
