1. Şimdi Festus,	vilayete vardıktan üç gün sonra, Sezariye'den Yeruşalim'e çıktı.
2. O zaman büyük kâhinle Yahudiler'in ileri gelenleri, Pavlus aleyhinde ona haber verdiler, ve ondan dilekte bulundular,
3. Ve onu Yeruşalim'e getirtmesi için ona karşı kendilerine bir iyilikte bulunmasını istediler, onlar ise pusu kurup onu yolda öldüreceklerdi.
4. Ama Festus cevap verdi ki, Pavlus Sezariye'de tutuklu bulunsun, kendisi de yakında oraya gidecek.
5. Aranızdan kim gelebilirse, dedi, benimle birlikte insin, bu adamda bir şer varsa onu suçlasınlar.
6. Ve onların arasında on günden fazla kaldıktan sonra Sezariye'ye indi; ve ertesi gün yargı kürsüsüne oturup Pavlus'un getirilmesini emretti.
7. Ve o gelince, Yeruşalim'den inen Yahudiler çevresini sardılar, ve Pavlus'a karşı kanıtlayamadıkları birçok ağır suçlamada bulundular.
8. O da, Ne Yahudiler'in yasasına, ne tapınağa, ne de Sezar'a karşı hiçbir suç işlemedim, diyerek kendisini savundu.
9. Ama Festus Yahudiler'in gönlünü kazanmak isteyerek Pavlus'a cevap verip dedi ki, Yeruşalim'e çıkıp orada bu şeyler için benim önümde yargılanmak ister misin?
10. O zaman Pavlus, Ben Sezar'ın yargı kürsüsü önünde duruyorum, dedi; burada yargılanmam gerekir; senin de çok iyi bildiğin gibi, Yahudiler'e hiçbir haksızlık etmedim.
11. Zira eğer yolsuzluk işlemişsem, ya da ölümü gerektirecek bir şey yapmışsam, ölmekten çekinmem; ama bunların bana karşı yaptığı suçlamalar asılsız ise, hiçbir adam beni onlara teslim edemez. Sezar'a başvuruyorum.
12. O zaman Festus, Kurul'la görüştükten sonra cevap verdi: Sezar'a başvurdun mu? Sezar'a gideceksin.
13. Ve birkaç gün sonra Kral Agrippa ile Berniki, Festus'u selamlamaya Sezariye'ye geldiler.
14. Ve onlar orada birçok gün kalınca Festus, Pavlus'la ilgili durumu krala anlattı. Feliks'in tutuklu bıraktığı bir adam var, dedi;
15. Ben Yeruşalim'deyken, kendisi için Yahudiler'in baş kâhinleriyle ihtiyarları bana bildirip onun cezaya çarptırılmasını istediler.
16. Onlara cevap verdim: Suçlanan bir adamı, kendisini suçlayanlarla yüzleştirmeden, yüklenen suç konusunda savunma fırsatı tanımadan, öldürtmek Romalılar'ın alışkısı değildir.
17. Bunun için, onlar buraya gelince, vakit geçirmeden ertesi gün yargı kürsüsüne oturup adamın getirilmesini emrettim.
18. Suçlayanlar ayağa kalkınca, onu sandığım şeylerden hiçbiriyle suçlamadılar;
19. Ancak onunla, kendi inançlarına ve ölmüş de Pavlus'un iddiasına göre yaşamakta olan İsa adındaki birine ilişkin bazı sorunlarda çekişmeleri vardı.
20. Ve bu sorunlar karşısında kuşku duyduğum için ona, Yeruşalim'e gidip bu konularda yargılanmayı isteyip istemediğini sordum.
21. Ama Pavlus Avgustus'un kararına saklanmayı dileyince, onu Sezar'a göndereceğim zamana kadar tutuklu kalmasını emrettim.
22. O zaman Agrippa Festus'a, Ben de bu adamı dinlemek isterdim, dedi. Yarın onu dinleyeceksin, dedi.
23. Ve ertesi gün, Agrippa ile Berniki göz alıcı görünüşle gelip komutanlarla ve kentin ileri gelenleriyle duruşma binasına girince, Festus'un emri üzerine Pavlus içeri getirildi.
24. Ve Festus dedi ki, Kral Agrippa ve burada bizimle bulunan tüm adamlar, Yeruşalim'de ve burada tüm Yahudi topluluğunun bana şikâyet ettiği bu adamı görüyorsunuz; onun için, artık yaşaması doğru değildir, diye bağırıyorlar.
25. Ama ben onun ölümü gerektiren hiçbir suç işlemediğini, ve kendisinin de Avgustus'a başvurduğunu bulunca onu göndermeye karar verdim.
26. Efendime onun için yazacak kesin bir şeyim yok. Bu nedenle onu sizin önünüze ve özellikle, Kral Agrippa, senin önüne çıkardım, öyle ki, bu soruşturmanın sonuncunda yazacak bir şeyim olsun.
27. Çünkü bir tutukluyu gönderirken, neyle suçlandığını belirtmemek bana anlamsız görünüyor.
