1. Ama Hananya adında bir adam, karısı Safira ile bir mülk sattı,
2. Ve karısının haberi olarak satış karşılığının bir kısmını kendine sakladı, ve bir kısmını getirip elçilerin ayakları dibine koydu.
3. Ama Petrus, Hananya, dedi, Şeytan niçin senin yüreğini böyle doldurdu da Kutsal Ruh'a yalan söyleyip tarlanın parasının bir kısmını kendine sakladın?
4. Kaldığı zaman sana ait değil miydi? Satıldıktan sonra yine yetkin altında değil miydi? Niçin bu şeyi yüreğine koydun? Sen insanlara değil, Allah'a yalan söyledin.
5. Ve Hananya bu sözleri işitince yere yıkılıp ruhu verdi; ve bu şeyleri duyanların hepsini büyük bir korku sardı.
6. Ve genç adamlar kalkıp onu kefenlediler, ve dışarı götürüp gömdüler.
7. Ve aradan yaklaşık üç saat geçince karısı, olanlardan habersiz içeri girdi.
8. Ve Petrus ona cevap verdi: Söyle bana, tarlayı o kadara mı sattınız? O da, Evet, o kadara, dedi.
9. O zaman Petrus ona, Nasıl oldu da Rab'bin Ruhu'nu denemek için sözbirliği ettiniz? dedi; işte, kocanı gömenlerin ayakları kapıda, seni de dışarı taşıyacaklar.
10. O zaman kadın o anda onun ayakları dibine yıkılıp ruhu verdi; ve genç adamlar içeri girip onu ölmüş buldular, ve onu dışarı taşıyarak kocasının yanına gömdüler.
11. Ve tüm kiliseyi ve bu şeyleri duyanların hepsini büyük bir korku sardı.
12. Ve elçiler eliyle, halk arasında birçok belirtiler ve harikalar yapılıyordu; (ve onların hepsi gönül birliğiyle Süleyman'ın Eyvanı'nda bulunuyordu.
13. Ve öbürlerinden hiçbir adam onlara katılmaya cesaret etmiyordu; ama halk onları ulu tutuyordu.
14. Ve iman eden daha birçok erkekler ve kadınlar Rab'be katılıyordu.)
15. Öyle ki, Petrus geçerken hiç olmazsa gölgesi bazılarının üzerine düşsün diye, hasta olanları caddelere çıkartıp döşekler ve şilteler üzerine yatırıyorlardı.
16. Çevrede olan kentlerden de bir kalabalık Yeruşalim'e geliyor, hastaları ve kirli ruhlardan acı çekenleri getiriyorlardı; ve bunların her biri şifa buldu.
17. O zaman büyük kâhin ve beraberindekilerin hepsi, yani Saduki mezhebinden olanlar, kalkıp öfkeyle doldular,
18. Ve elçilerin üzerine ellerini koyup onları umumi hapishaneye attılar.
19. Ama geceleyin Rab'bin meleği hapishanenin kapılarını açtı, ve onları dışarı çıkartıp,
20. Gidin, tapınakta durun ve bu yaşamın tüm sözlerini halka söyleyin, dedi.
21. Ve onlar bunu işitince, gün doğarken tapınağa girip öğretiyorlardı. Ama büyük kâhin ve beraberindekiler gelip Kurul'u ve İsrail çocuklarının tüm senatosunu toplantıya çağırdılar, ve onları getirtmek için hapishaneye adamlar gönderdiler.
22. Ama görevliler vardıklarında onları hapishanede bulmadılar, ve geri dönerek haber verip
23. Dediler ki, Hapishaneyi kilitli ve tam bir güvenlik altında, nöbetçileri de kapılarda durur bulduk; ama açtığımız zaman içerde hiçbir adamı bulmadık.
24. Şimdi büyük kâhin ve tapınak komutanı ve Baş kâhinler bu sözleri duyunca, bu ne olacak? diye onlardan dolayı şüphede kaldılar.
25. O zaman birisi gelip kendilerine, İşte, hapishaneye koyduğunuz adamlar tapınakta durmuş halka öğretiyorlar, diye haber verdi.
26. O zaman komutan, görevlilerle birlikte gidip zor kullanmadan onları getirdi, çünkü halkın kendilerini taşa tutabileceğinden korkuyorlardı.
27. Ve onları getirip Kurul'un önüne çıkarttılar; ve büyük kâhin onlara sorup
28. Dedi ki, Bu adla öğretmeyin diye size kesin emir vermedik mi? Ve, işte, öğretinizle Yeruşalim'i doldurdunuz, ve bu adamın kanını üzerimize getirmek niyetindesiniz.
29. O zaman Petrus ve öbür elçiler cevap verip dediler ki, İnsanlardan çok, Allah'a itaat etmemiz gerektir.
30. Atalarımızın Allah'ı, sizin öldürdüğünüz ve ağaca astığınız İsa'yı diriltti.
31. İsrail'e tövbe ve günahların bağışlanmasını vermek için Allah O'nu kendi sağ eliyle Reis ve Kurtarıcı olarak yükseltti.
32. Ve biz bu şeylere O'nun tanıklarıyız; Allah'ın kendisine itaat edenlere verdiği Kutsal Ruh da tanıktır.
33. Onlar bunu işitince küplere bindiler, ve onları öldürmek için danışmaya koyuldular.
34. O zaman tüm halkın saydığı bir yasa öğretmeni olan Gamaliel adlı bir Ferisi, Kurul'da ayağa kalktı, ve elçileri biraz dışarı çıkarsınlar diye emretti;
35. Ve onlara dedi ki, Ey İsrail adamları, bu adamlar hakkında yapmak üzere amaçladığınızı iyi düşünün,
36. Çünkü bu günlerden önce Tevdas, kendisini çok önemli birisi olarak göstererek ayaklandı; dört yüz kadar kişi ona katıldı; kendisi öldürüldü; ve hepsi, ona itaat eden kaç kişi olduysa, dağılıp yok oldu.
37. Bu adamdan sonra, vergilendirme günlerinde Celileli Yahuda ayaklandı, ve bir sürü insanı peşine taktı; o da mahvoldu, ve hepsi, yani ona itaat eden kaç kişi olduysa, dağıldı.
38. Ve şimdi size derim ki, Bu adamlardan geri durun, ve onları bırakın; çünkü bu niyet veya bu iş insanlardansa bozulacaktır;
39. Yok eğer Allah'tansa, onu bozamazsınız; sakının ki, Allah'a karşı savaşır durumda bulunmayasınız.
40. Ve ona kandılar; ve elçileri çağırıp onları dövdükten sonra, İsa adıyla konuşmamalarını emredip onları salıverdiler.
41. Ve onlar, onun adı için hakaret görmeye layık sayıldıklarından sevinç duyarak Kurul'un huzurundan ayrıldılar.
42. Ve her gün tapınakta ve her evde öğretmekten ve İsa Mesih'i vaaz etmekten geri kalmadılar.
