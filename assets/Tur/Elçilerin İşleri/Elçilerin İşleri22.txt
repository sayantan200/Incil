1. Adamlar, kardeşler, ve babalar, size şimdi yapacağım savunmayı dinleyin.
2. (Ve onun kendilerine İbrani dilinde seslendiğini duyduklarında daha da sustular; ve o dedi ki,)
3. Ben Kilikya'nın Tarsus Kenti'nde doğmuş bir adam, bir Yahudi'yim, ama bu kentte, Gamaliel'in dizinin dibinde büyüdüm, ataların yasasına sımsıkı bağlılıkla eğitildim, bugün hepinizin olduğu gibi, Allah için gayretliydim.
4. Ve erkekleri de kadınları da bağlayıp hapse atarak bu yola ölüm derecesinde zulmederdim.
5. Nasıl ki, büyük kâhin ile tüm İhtiyarlar kurulu da benim için tanıklık verirler; kendilerinden de kardeşlere yazılmış mektuplar alarak Damaskus'a, orada bulunanları cezalandırmak üzere bağlı olarak Yeruşalim'e getireyim diye gidiyordum.
6. Ve vaki oldu ki, ben yolda gitmekte ve öğleye doğru Damaskus'a yaklaşmaktayken, birdenbire gökten güçlü bir ışık çevremde parladı.
7. Ve yere düştüm, ve bir sesin bana, Saul, Saul, neden bana zulmediyorsun? dediğini işittim.
8. Ben de cevap verdim: Sen kimsin, ya Rab? O da bana, Ben senin zulmettiğin Nasıralı İsa'yım, dedi.
9. Ve beraberimde olanlar gerçekten ışığı gördüler, ve korktular; ama bana konuşanın sesini işitmediler.
10. Ve ben, Ne yapayım, ya Rab? dedim. Ve Rab bana, Kalk, ve Damaskus'a git, dedi; yapman için tayin edilmiş olan tüm şeyler orada sana bildirilecektir.
11. Ve o ışığın yüceliğinden gözlerim görmez olduğundan, yanımda olanların eliyle yöneltilerek Damaskus'a vardım.
12. Ve orada yaşayan tüm Yahudiler'ce hakkında iyi tanıklık edilen, yasa üzere dindar bir adam, Hananya adlı biri yanıma geldi,
13. Ve ayakta durarak bana, Saul kardeş, gözlerin görsün, dedi. Ben de o saatte ona baktım.
14. O da, Atalarımızın Allah'ı, kendi isteğini bilmen ve Adil Olan'ı görüp kendi ağzının sesini işitmen için seni seçmiştir, dedi.
15. Çünkü gördüğün ve işittiğin şeyler için tüm insanlara O'nun tanığı olacaksın.
16. Ve şimdi ne bekliyorsun? Kalk, ve vaftiz ol, ve Rab'bin adını çağırarak günahlarından arın.
17. Ve vaki oldu ki, ben Yeruşalim'e döndükten sonra, tapınakta dua ettiğim bir sırada dalınca geldim;
18. Ve O'nu gördüm, bana, Çabuk ol, dedi, aceleyle Yeruşalim'den git; çünkü benimle ilgili tanıklığını kabul etmeyecekler.
19. Ve ben, Ya Rab, dedim, her havrada sana inananları hapsedip dövdüğümü biliyorlar;
20. Ve senin şehidin İstefan'ın kanı döküldüğü zaman, ben de orada durmuş onun ölümünü onaylıyor, ve onu öldürenlerin giysilerine bekçilik ediyordum.
21. O da bana, Git, dedi; çünkü ben seni uzakta olan Centiller'e göndereceğim.
22. Ve bu söze dek onu dinlediler, sonra seslerini yükseltip, Böyle bir insanı yeryüzünden kaldır, dediler; çünkü yaşaması uygun değildir.
23. Ve onlar bağırmakta, ve giysilerini sallayıp havaya toz savurmakta iken,
24. Komutan onun kalenin içine götürülmesini emretti, ve halkın kendisine karşı neden böyle bağırdığını öğrenmek için onun kamçılanarak sorguya çekilmesini istedi.
25. Ve kendisini sırımlarla bağladıklarında, Pavlus orada duran yüzbaşıya, Romalı ve mahkûm edilmemiş bir adamı kamçılamanız yasal mıdır? dedi.
26. Yüzbaşı bunu duyunca gidip komutana haber verdi, Ne yaptığına bak, dedi, çünkü bu adam Romalıdır.
27. O zaman komutan gelip ona, Söyle bana, dedi, Romalı mısın? O da, Evet, dedi.
28. Ve komutan cevap verdi: Ben bu özgürlüğü çok para karşılığında elde ettim. Pavlus da, Ama ben özgür doğdum, dedi.
29. O zaman onu sorguya çekecek olanlar hemen yanından çekilip gittiler; komutan da onun Romalı olduğunu anlayınca korktu, çünkü onu bağlamıştı.
30. Yahudiler'in Pavlus'u neden suçladığını kesin olarak öğrenmek isteyerek, ertesi gün onun bağlarını çözdü, ve baş kâhinler ve onların tüm Kurulu'nun toplanmasını emretti, ve onu aşağı getirip karşılarına çıkardı.
