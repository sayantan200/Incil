1. Ve vaki oldu ki, Apollos Korint'teyken, Pavlus iç bölgelerden geçerek Efes'e geldi; ve orada birkaç öğrenci bularak onlara,
2. Siz iman ettikten sonra Kutsal Ruh'u aldınız mı? dedi. Onlar da ona, Bir Kutsal Ruh var mıdır, işitmedik bile, dediler.
3. O da onlara, Öyleyse neye vaftiz oldunuz? dedi. Onlar, Yahya'nın vaftizine, dediler.
4. O zaman Pavlus, Yahya, kendisinden sonra gelecek olana, yani Mesih İsa'ya iman etmelerini söyleyerek tövbe vaftiziyle vaftiz etti, dedi.
5. Onlar bunu duyunca, Rab İsa'nın adıyla vaftiz oldular.
6. Ve Pavlus ellerini onların üzerine koyunca Kutsal Ruh üzerlerine geldi; ve dillerle konuşup peygamberlik ettiler.
7. Ve adamların hepsi yaklaşık on ikiydi.
8. Ve havraya girip üç ay süreyle Allah'ın Krallığı'yla ilgili şeyleri tartışarak ve ikna ederek cesaretle konuştu.
9. Ama bazıları sertleşip iman etmeyince, o yolu halkın önünde kötüleyince, o onlardan ayrıldı, öğrencileri de ayırdı, her gün Tiranus'un okulunda tartışmalar yaptı.
10. Ve bu iki yıl sürdü; sonunda Yahudi olsun Yunanlı olsun, Asya'da yaşayan herkes Rab İsa'nın sözünü işitti.
11. Ve Allah Pavlus'un elleriyle olağanüstü mucizeler yaptı;
12. Öyle ki, onun bedeninden mendiller ya da peştamallar hastalara götürülünce hastalıkları yok oluyor, ve kötü ruhlar içlerinden çıkıyordu.
13. O zaman serseri afsuncu Yahudiler'den bazıları kötü ruhlara tutulan kişiler üzerine Rab İsa'nın adını çağırmaya giriştiler, Pavlus'un vaaz ettiği İsa aracılığıyla size emrediyoruz, diyorlardı.
14. Ve kâhinlerin başı, Skeva adlı bir Yahudi'nin yedi oğlu bunu yapmaktaydı.
15. Ve kötü ruh cevap verip, İsa'yı tanıyorum, dedi, Pavlus'u da tanıyorum; ama siz kimsiniz?
16. Ve içinde kötü ruh bulunan adam onların üstüne sıçradı, ve onları alt ederek bozguna uğrattı, öyle ki, o evden çıplak ve yaralı olarak kaçtılar.
17. Bu da Efes'te yaşayan tüm Yahudiler'ce ve Yunanlılar'ca bilindi; ve hepsinin üzerine korku düştü, ve Rab İsa'nın adı yüceltildi.
18. Ve iman etmiş olanların birçoğu geliyor, ve itiraf edip yaptıklarını açığa vuruyordu.
19. Büyücülükle uğraşanlardan birçoğu da kitaplarını toplayıp herkesin önünde yaktılar; bunların değerini hesap ettiler, elli bin parça gümüş tuttu.
20. Böylece Rab'bin sözü kudretle büyüyüp güçlendi.
21. Bu şeyler son bulunca, Pavlus Makedonya ve Ahaya'dan geçip Yeruşalim'e gitmeye ruhta karar verdi, Oraya gittikten sonra Roma'yı da görmem gerek, dedi.
22. Böylece kendisine hizmette bulunanlardan iki kişiyi, Timoteos ile Erastus'u Makedonya'ya gönderdi; kendisi ise bir süre daha Asya'da kaldı.
23. Ve bu sıralarda o yola ilişkin büyük bir kargaşalık çıktı.
24. Çünkü Diana tapınağının gümüş yontularını yapan Dimitrios adlı bir adam, bir kuyumcu, sanatçılara bol iş sağlıyordu.
25. Bunları ve benzer işlerle uğraşanları bir araya toplayıp, Efendiler, dedi, bu işten büyük kazanç sağladığımızı biliyorsunuz.
26. Üstelik bu Pavlus'un ellerle yapılanlar ilahlar değildir diyerek yalnız Efes'te değil, neredeyse tüm Asya'da çok sayıda kişiyi kandırıp saptırdığını görüyor ve duyuyorsunuz,
27. Öyle ki, tehlike yalnız bu sanatımızın saygınlığını yitirmesinde değil, ulu ilahe Diana'nın tapınağının hiçe sayılmasında ve tüm Asya ile dünyanın tapındığı ilahenin ululuğu ortadan kaldırılmasındadır.
28. Ve onlar bu sözleri duyunca öfkeyle doldular, ve, Efesliler'in Diana'sı uludur, diye bağırdılar.
29. Ve tüm kent karışıklıkla doldu; ve Pavlus'a yol arkadaşlığı eden Makedonyalı Gayus ve Aristarkus'u yakalayıp hep birlikte tiyatroya üşüştüler.
30. Ve Pavlus halkın arasına girmek istediyse de, öğrenciler onu bırakmadılar.
31. Pavlus'un dostu olan bazı Asya bölgesi yöneticileri de ona haber gönderip sakın tiyatroya gelmesin diye yalvardılar.
32. Kimi bunu, kimi de şunu bağırıyordu; çünkü toplantı karmakarışıktı; ve çoğu ne için toplandıklarını bilmiyordu.
33. Ve Yahudiler'in öne sürdüğü İskender'i kalabalıktan çıkardılar. Ve İskender eliyle bir işaret yaparak halka savunmasını yapmak istedi.
34. Ama onun Yahudi olduğunu anlayınca, hepsi bir ağızdan yaklaşık iki saat süreyle, Efesliler'in Diana'sı uludur, diye bağırdı.
35. Ve belediye yazmanı kalabalığı yatıştırıp, Efesli adamlar, dedi, Efesliler'in kentinin ulu Diana'ya ve Yupiter'den düşmüş olan surete tapan olduğunu bilmeyen hangi adam vardır?
36. Bunlara karşı bir şey söylenemez, bunun için sakin olmanız ve tedbirsizce bir şey yapmamanız gerek.
37. Çünkü bu adamları buraya getirdiniz, onlar, ne kiliseler soyguncuları, ne de ilahenize küfredenlerdir.
38. Ama Dimitrios ve onunla birlikte olan sanatçılar bir adamdan davacı iseler, mahkemeler açıktır, yargıçlar vardır; birbirlerini suçlasınlar.
39. Ama başka sorunlarla ilgili bir şey soruşturuyorsanız, bu, yasal toplantıda çözülür.
40. Çünkü bugünkü olaylardan ötürü ayaklanma suçundan yargılanmak tehlikesindeyiz, bu kargaşanın hiçbir sebebi olmadığına göre, hesabını da veremeyeceğiz.
41. Ve bunları söyledikten sonra toplantıyı dağıttı.
