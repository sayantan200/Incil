1. Ey Teofilos, İsa'nın yapmaya ve öğretmeye başladığı her şeye ilişkin ilk kitabı,
2. Seçmiş olduğu elçilere Kutsal Ruh aracılığıyla emirler verip yukarı alındığı güne dek olanları, yazdım;
3. Elem çektikten sonra, kendini birçok kesin kanıtlarla onlara diri olarak gösterdi, kırk gün süreyle onlara görünerek Allah'ın Krallığı'yla ilgili olan şeylere ilişkin konuştu.
4. Ve kendileriyle bir arada bulunurken onlara emretti ki Yeruşalim'den ayrılmasınlar, ama Baba'nın vaadini beklesinler, bunu, dedi, benden duydunuz.
5. Çünkü gerçekten Yahya suyla vaftiz etti; ama çok gün geçmeden siz Kutsal Ruh'la vaftiz edileceksiniz.
6. Bunun için, bir araya geldiklerinde O'na, Ya Rab, İsrail'e krallığı şimdi mi geri vereceksin? diye sordular.
7. O da onlara, Baba'nın kendi kudretine koyduğu vakitleri ya da zamanları bilmek size ait değildir, dedi.
8. Ama Kutsal Ruh üzerinize gelince kudret alacaksınız; ve Yeruşalim'de, ve tüm Yahudiye'de, ve Samiriye'de, ve dünyanın en uzak yerine dek bana tanıklar olacaksınız.
9. Ve bu şeyleri söyledikten sonra, onlar bakarken yukarı alındı; ve bir bulut gözlerinin önünden O'nu aldı.
10. Ve O giderken gözlerini göğe dikmiş oldukları sırada, işte, beyaz giysiler içinde iki adam yanlarında durdu;
11. Bunlar da, Ey Celile adamları, neden göğe bakıp duruyorsunuz? Sizden göğe alınan aynı bu İsa, göğe gittiğini nasıl gördünüzse, aynı şekilde gelecektir, dediler.
12. O zaman Yeruşalim'den bir Şabat günü yolculuğu kadar olan Zeytinlik denilen dağdan Yeruşalim'e döndüler.
13. Ve girdiklerinde, Petrus, ve Yakup, ve Yuhanna, ve Andreas, Filipus, ve Tomas, Bartolomeos, ve Matta, Alfeos oğlu Yakup, ve Simon Zelotes, ve Yakup'un kardeşi Yahuda'nın oturdukları yukarı odaya çıktılar.
14. Bunların hepsi, kadınlarla, ve İsa'nın annesi Meryem'le, ve O'nun kardeşleriyle hep birlikte dua ve yalvarışta devam ediyorlardı.
15. Ve o günlerde Petrus öğrencilerin ortasında ayağa kalkıp, (bir arada bulunan adların sayısı yaklaşık yüz yirmi idi,)
16. Adamlar ve kardeşler, dedi, Kutsal Ruh'un, İsa'yı tutuklayanlara kılavuzluk eden Yahuda ile ilgili olarak Davut'un ağzıyla önceden bildirdiği bu Yazı'nın yerine gelmesi gerekti.
17. Çünkü o bizden sayıldı, ve bu hizmetten pay aldı.
18. Şimdi bu adam, fesat ücretiyle bir tarla satın aldı; ve baş aşağı düşüp ortadan çatladı, ve tüm bağırsakları dışarı döküldü.
19. Ve bu olay Yeruşalim'de yaşayan herkesçe bilindi; öyle ki, o tarla kendi dillerinde, Akeldama adını aldı, bu da, Kan tarlası, demektir.
20. Çünkü Mezmurlar kitabında yazılmıştır: Onun konutu ıssız olsun, ve içinde hiçbir adam oturmasın; ve onun gözeticilik görevini başkası alsın.
21. Bu nedenle, Yahya'nın vaftizinden başlayarak Rab İsa'nın, aramızdan yukarı alındığı güne dek aramızda girip çıktığı tüm süre boyunca bizlerle yoldaşlık eden adamlardan birinin,
22. O'nun dirilişine bizlerle birlikte tanıklık etmek üzere atanması gerekir.
23. Ve iki kişiyi, Barsaba denilen ve Yustus adıyla bilinen Yusuf ile Mattias'ı önerdiler.
24. Ve dua edip dediler ki, Ya Rab, sen ki tüm insanların yüreğini bilirsin, bu iki kişiden hangisini seçtiğini göster de,
25. Kendi yerine gitmek için Yahuda'nın suç işleyerek ondan düşmüş olduğu bu hizmet ve elçilik görevini alsın.
26. Ve kuralarını attılar; ve kura Mattias'a düştü; ve on bir elçiyle sayıldı.
