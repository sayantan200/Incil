1. Ve İtalya'ya yelken açmamıza karar verilince, Pavlus'la başka bazı tutukluları Avgustus taburundan Yulius adlı bir yüzbaşıya teslim ettiler.
2. Ve Asya kıyılarına uğrayacak olan bir Edremit gemisine binip açıldık; Selanik'ten Makedonyalı Aristarkus bizimle birlikteydi.
3. Ve	ertesi gün Sayda'ya	uğradık. Ve Yulius Pavlus'a dostça davranarak kendisine bakılsın diye dostlarının yanına gitmesine izin verdi.
4. Ve oradan açılıp Kıbrıs'ın altından geçtik, çünkü rüzgârlar tersti.
5. Ve Kilikya ve Pamfilya açıklarından geçerek Likya'nın Mira kentine geldik.
6. Ve yüzbaşı orada İtalya'ya gidecek olan bir İskenderiye gemisi buldu, ve bizi buna bindirdi.
7. Ve günlerce ağır ağır yol alarak güçlükle Knidos karşısına vardık, ve rüzgâr bize engel olduğundan Girit'in altından Salmone karşısından geçtik;
8. Ve onu güçlükle geçerek Güzel Limanlar denilen bir yere geldik; Lasea Kenti bu yerin yakınındaydı.
9. Şimdi çok vakit geçirilmişti, ve deniz yolculuğu artık tehlikeli olacaktı, çünkü oruç bile geçmişti, bu nedenle Pavlus onlara öğüt verip,
10. Efendiler, dedi, görüyorum ki bu yolculuk yalnız yük ve gemiye değil, hayatlarımıza da zahmetli ve çok zararlı olacaktır.
11. Ama yüzbaşı, Pavlus tarafından söylenen şeylerden çok, kaptanla geminin sahibine inandı.
12. Ve liman kışlamaya elverişli olmadığından, çoğunluk oradan açılmaya, mümkünse Feniks'e ulaşıp kışı orada geçirmeye karar verdiler; burası, Girit'in güneybatı ve kuzeybatıya bakan bir limanıdır.
13. Ve hafif bir güney rüzgârı esince, amaçlarına erdiklerini sanarak, demir alıp Girit kıyısı boyunca gidiyorlardı.
14. Ama çok geçmeden karşısına Evroklidon denen bir kasırga koptu.
15. Ve gemi zorla götürülüp rüzgâra karşı gidemeyince, onu sürüklenmeye bıraktık.
16. Ve Klavda denen bir adanın altına kaçarak sandalı güçlükle ele geçirebildik;
17. Onu yukarı çektikten sonra halatlar kullanarak gemiyi alttan kuşattılar; ve, sığlıklara düşmek korkusu ile yelken takımlarını indirdiler, ve böylece sürüklenip gittiler.
18. Ve şiddetli fırtınada bulunduğumuz için, ertesi gün gemiyi hafiflettiler;
19. Ve üçüncü gün kendi ellerimizle geminin takımlarını attık.
20. Ve günlerce ne güneş ne de yıldızlar göründü, ve büyük fırtına üstümüze saldırıyordu, artık bizim için kurtulma umudu tümden yitirilmişti.
21. Ama uzun zaman yemek yemeyince Pavlus ortalarında durup, Efendiler, dedi, beni dinleyip Girit'ten açılmamalı, ve bu zarar ve ziyana uğramamalıydınız.
22. Ve şimdi yürekli olmanızı öğütlerim; çünkü aranızda hiçbir can kaybı olmayacak, yalnız gemi mahvolacak.
23. Çünkü kendisine ait olduğum, ve kendisine kulluk ettiğim Allah'ın meleği bu gece yanımda durup,
24. Korkma, Pavlus, dedi, Sezar'ın önüne çıkman gerekiyor; ve, işte, Allah seninle gemi yolculuğunda bulunanların hepsini sana bağışladı.
25. Bunun için, efendiler, yüreklenin; çünkü Allah'a inanıyorum ki, bana bildirildiği gibi olacak.
26. Ancak bir adaya düşmemiz gerek.
27. Ama on dördüncü gece gelince, biz Adrıya'da sürüklenmekteyken, gece yarısına doğru gemiciler karaya yaklaştıklarını sandılar;
28. Ve denizin derinliğini ölçtüler, ve yirmi kulaç olduğunu gördüler; ve biraz ilerledikten sonra bir daha ölçtüler, ve on beş kulaç olduğunu gördüler.
29. O zaman kayalıklara bindirmekten korkarak kıçtan dört demir attılar, ve günü arzu ettiler.
30. Ve gemiciler gemiden kaçmaya çalışarak baş tarafından demir atacaklarmış gibi yapıp sandalı denize indirince,
31. Pavlus yüzbaşıya ve askerlere, Bunlar gemide kalmazsa, siz kurtulamazsınız, dedi.
32. O zaman askerler sandalın iplerini kesip onu düşürdüler.
33. Ve gün doğmak üzereyken Pavlus hepsinin yemek yemelerini rica edip, Bugün on dördüncü gündür bekleyip hiçbir şey almayarak aç kaldınız, dedi.
34. Bunun için size yalvarıyorum, yemek yiyin; çünkü bu sıhhatiniz içindir; çünkü hiçbirinizin başından bir tek kıl düşmeyecektir.
35. Bunları söyledikten sonra ekmek alıp hepsinin önünde Allah'a şükretti; ve onu kırıp yemeye başladı.
36. O zaman hepsi yüreklendiler, ve onlar da biraz yemek yediler.
37. Ve gemide toplam iki yüz yetmiş altı can idik.
38. Ve yemekten doyduklarından sonra, gemiyi hafiflettiler, ve buğdayı denize attılar.
39. Ve gündüz olunca karayı tanımadılar; ama kumsalı olan bir körfez görerek, mümkünse gemiyi oraya salmayı düşündüler.
40. Ve demirleri kaldırdıktan sonra, kendilerini denize bıraktılar, ve dümenlerin iplerini çözdüler, ve ön yelkeni rüzgâra vererek kumsala doğru gittiler.
41. Ve iki denizin birleştiği bir yere düşerek gemiyi karaya oturttular; ve geminin başı saplanıp kımıldamaz oldu, kıç tarafı ise dalgaların zorundan dağılmaya başladı.
42. Ve askerler, tutuklulardan hiçbiri yüzerek kaçmasın diye onları öldürmek niyetindeydi.
43. Ama Pavlus'u kurtarmak isteyen yüzbaşı onların bu niyetine engel oldu; ve önce yüzebilenlerin denize atlayıp karaya çıkmalarını,
44. Geriye kalanların ise kiminin tahtalara kiminin de geminin başka parçalarına tutunup onları izlemelerini emretti. Ve böylece vaki oldu ki, herkes sağ salim karaya çıktı.
