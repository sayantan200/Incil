1. Saul da onun öldürülmesini onaylamıştı. Ve o gün Yeruşalim'deki kiliseye karşı büyük baskı oldu; ve elçiler dışında hepsi Yahudiye ve Samiriye bölgelerine dağıldılar.
2. Ve dindar adamlar İstefan'ı gömdüler, ve onun için büyük yas tuttular.
3. Saul ise kiliseyi altüst ediyor, evden eve gidip erkekleri kadınları sürükleyerek götürüyor, hapse atıyordu.
4. Böylece dağılanlar her yere gidip sözü vaaz ediyorlardı.
5. O zaman Filipus Samiriye kentine inip onlara Mesih'i vaaz etti.
6. Ve halk, işitip yaptığı mucizeleri görerek, Filipus'un söylediklerine hep birlikte kulak verdiler.
7. Çünkü kirli ruhlar, onlara tutulmuş birçoklarının içinden yüksek sesle haykırarak çıktı; ve birçok inmeli ve kötürüm iyileştirildi.
8. Ve o kentte büyük bir sevinç oldu.
9. Ama bir süreden beri kentte büyücülük yapan, kendisinin büyük biri olduğunu söyleyerek Samiriye halkını şaşkına çeviren Simon adlı bir adam vardı;
10. Küçüğünden büyüğüne varıncaya dek hepsi onu dikkatle dinler, Bu adam Allah'ın büyük kudretidir, derlerdi.
11. Ve onu dikkatle dinlerlerdi, çünkü uzun zamandan beri onları büyücülüklerle şaşkına çevirmişti.
12. Ama Allah'ın Krallığı ve İsa Mesih adıyla ilgili olan şeyleri vaaz eden Filipus'a inandıkları zaman, hem erkekler hem kadınlar vaftiz oldular.
13. O zaman Simon'un kendisi de inandı; ve vaftiz olduktan sonra daima Filipus'un yanında kalıp yapılan mucizeleri ve belirtileri görür, hayran olurdu.
14. Şimdi Yeruşalim'deki elçiler, Samiriye'nin Allah'ın sözünü kabul ettiğini duyunca, Petrus'la Yuhanna'yı onlara gönderdiler;
15. Bunlar da inip Kutsal Ruh'u alsınlar diye onlar için dua ettiler;
16. (Çünkü O daha hiçbirinin üzerine düşmemişti; onlar yalnızca Rab İsa'nın adına vaftiz olmuşlardı.)
17. O zaman onların üzerine ellerini koydular, onlar da Kutsal Ruh'u aldılar.
18. Ve elçilerin elleri konulmakta Kutsal Ruh'un verildiğini görünce Simon onlara para teklif etti,
19. Bana da bu kudreti verin ki, her kimin üzerine ellerimi koysam Kutsal Ruh'u alsın, dedi.
20. Ama Petrus ona, Paran seninle birlikte mahvolsun, dedi, çünkü Allah'ın armağanını parayla satın alabileceğini sandın.
21. Senin bu işte bir hissen, bir payın yok; çünkü yüreğin Allah'ın gözünde doğru değildir.
22. Bu nedenle bu şerrinden tövbe et, ve Allah'a yalvar, belki yüreğinin düşüncesi sana bağışlanır.
23. Çünkü seni öd acılığında ve fesat bağlarında görüyorum.
24. O zaman Simon cevap verip, Benim için Rab'be yalvarın da söylediğiniz şeylerin hiçbiri başıma gelmesin, dedi.
25. Onlar da, tanıklık edip Rab'bin sözünü vaaz ettikten sonra, Yeruşalim'e döndüler, ve Samiriyeliler'in birçok köyünde İncil'i vaaz ettiler.
26. Ve Rab'bin meleği Filipus'a seslenerek, Kalk, dedi, güneye doğru, Yeruşalim'den Gaza'ya inen yola git; orası çöldür.
27. O da kalkıp gitti; ve, işte, Etiyopyalılar'ın Kraliçesi Kandaki'nin vezirlerinden biri, onun tüm hazinelerinden sorumlu olan Etiyopyalı bir adam, bir hadım, Yeruşalim'e tapınmaya gelmişti,
28. Geri gitmekte ve arabasında oturup İşaya peygamberi okumaktaydı.
29. O zaman Ruh Filipus'a, Yaklaş, ve bu arabaya katıl, dedi.
30. Filipus da oraya koşup yanına geldi, ve İşaya peygamberi okumakta olduğunu işitip, Okuduğunu anlıyor musun? dedi.
31. O da, Bir adam bana yol göstermedikçe, nasıl anlayabilirim ki? dedi. Ve Filipus'a yalvardı ki, binip kendisiyle birlikte otursun.
32. Yazılar'dan okuduğu Bölümü şuydu: Koyun gibi boğazlanmaya götürüldü; kırkıcının önünde kuzu nasıl suskunsa, O da öylece ağzını açmadı;
33. Alçaltıldığında yargısı kaldırıldı; O'nun soyunu kim açıklayacak? Çünkü hayatı yeryüzünden kaldırıldı.
34. Hadım da Filipus'a cevap verip, Sana yalvarırım, dedi, Peygamber kimden söz ediyor, kendisinden mi, yoksa başka bir adamdan mı?
35. O zaman Filipus ağzını açıp aynı Yazı'dan başlayarak ona İsa'yı vaaz etti.
36. Ve yolda giderlerken bir suya vardılar; ve hadım, Bak, burada su var, dedi, vaftiz olmama ne engel var?
37. Ve Filipus, Eğer tüm yüreğinle iman edersen, olabilirsin, dedi. O da cevap verip, İsa Mesih'in Allah'ın Oğlu olduğuna iman ediyorum, dedi.
38. Ve arabanın durmasını emretti; ve Filipus'la hadım, ikisi suya indiler; ve onu vaftiz etti.
39. Ve sudan çıktıkları zaman Rab'bin Ruhu Filipus'u alıp götürdü, ve hadım artık onu görmedi; ve sevinç içinde yoluna devam etti.
40. Filipus ise Azotus'ta bulundu; ve geçerken Sezariye'ye gelinceye dek tüm kentlerde vaaz etti.
