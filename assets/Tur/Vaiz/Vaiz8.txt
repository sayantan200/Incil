HİKMETLİ adam gibi kim var? ve bir şeyin anlamını kim bilir? Adamın hikmeti kendi yüzünü aydınlatır, ve yüzünün sertliği değiştirilecek.
2 Ben sana öğüt veriyorum; kralın emrini tut, bunu da Allah andından ötürü.
3 Onun önünden çıkmakta acele etme; kötü şeyde durma; çünkü dilediği her şeyi yapar.
4 Kralın sözü nerede bulunursa orada kudret var; ve kim ona, Ne yapıyorsun? diyebilir?
5 Emri kim tutarsa kötü şeye uğramaz; ve hikmetli adamın yüreği vakti ve hükmü ayırt eder;
6 Çünkü her iş için vakit ve hüküm vardır; bunun için insanın derdi kendi üzerinde ağırdır:
7 Çünkü olacak şeyi bilmez; çünkü ne zaman olacağını ona kim bildirebilir?
8 Ruhu tutmak için ruhun üzerine kuvveti olan adam yok; ve ölüm gününde kuvveti yok; ve o savaşta salıverme yok; ve şer, sahibini azat edemeyecek.
9 Bunun hepsini gördüm, ve güneş altında yapılan her işe yüreğimi koydum; zaman olur ki, bir adamın diğer adam üzerine hakimiyeti kendi zararınadır.
10 Ve böylece kutsal yerden gelip gitmiş olan şerirlerin gömüldüğünü gördüm, ve böyle yaptıkları şehirde unutuldular; bu da boş.
11 Mademki kötü işe karşı hüküm çabuk yapılmıyor, insanoğullarının yüreği bundan ötürü kötülük etmek için kendi içlerinde cesaret buluyor.
12 Günahkâr yüz kere kötülük edip günlerini uzatırsa da, ben yine iyi bilirim ki, Allah'tan korkanlara, onun önünde korkanlara iyilik olacaktır;
13 Ama şerire iyilik olmayacak, ve gölge gibi olan günlerini uzatmayacaktır; çünkü Allah'ın önünde korkmuyor.
14 Yeryüzünde yapılan boş bir şey var: doğru adamlar var ki, onların başına gelen şerir adamların işine göredir; şerir adamlar da var ki, onların başına gelen doğru adamların işine göredir; bu da boştur, dedim.
15 O zaman ben neşeyi övdüm, çünkü güneş altında insan için yemekten, ve içmekten, ve neşeli olmaktan daha iyi bir şey yoktur; çünkü Allah'ın güneş altında ona verdiği ömrünün tüm günlerinde çektiği emekte kendisine kalacak budur.
16 Hikmeti öğrenmek, ve yeryüzünde yapılan işi görmek için yüreğimi koyunca (çünkü gece gündüz gözlerine uyku girmeyen vardır),
17 O zaman Allah'ın her işini gördüm ki, insan güneş altında yapılan işi bulup çıkaramaz; çünkü onu aramak için insan ne kadar emek çekse, yine onu bulup çıkaramaz; ve hikmetli adam bile anla-mak için düşünse, yine onu bulup çıkaramaz.
