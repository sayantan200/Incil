1. Ve yeni bir gökle yeni bir yer gördüm; çünkü önceki gök ve önceki yer geçip gitmişti; artık deniz de yoktu.
2. Ve ben Yuhanna kutsal kentin, yeni Yeruşalim'in, kendi kocası için hazırlanmış süslü bir gelin gibi, Allah tarafından gökten inmekte olduğunu gördüm.
3. Ve gökten büyük bir sesin şöyle dediğini işittim: İşte, Allah'ın konutu insanlarla birlikte, ve onlarla birlikte oturacak, ve onlar O'nun halkı olacaklar, ve Allah'ın kendisi onlarla birlikte olacak, ve onların Allah'ı olacak.
4. Ve Allah onların gözlerinden tüm yaşları silecektir; ve artık ölüm olmayacak, artık ne yas, ne ağlayış ne de acı olacak; çünkü önceki şeyler geçip gitmiştir.
5. Ve tahtın üzerinde oturan, İşte, her şeyi yeni yapıyorum, dedi. Ve bana, Yaz, dedi, çünkü bu sözler gerçek ve sadıktır.
6. Ve bana dedi ki, Tamam oldu. Alfa ve Omega, başlangıç ve son benim. Susamış olana, hayat suyunun pınarından karşılıksız olarak vereceğim.
7. Galip gelen tüm şeyleri miras alacak; ve ben onun Allah'ı olacağım, o da benim oğlum olacak.
8. Ama korkakların, ve imansızların, ve iğrençlerin, ve katillerin, ve zinakârların, ve büyücülerin, ve putperestlerin, ve tüm yalancıların payı ateş ve kükürtle yanan gölde olacaktır; bu ikinci ölümdür.
9. Ve son yedi belayla dolu yedi tası olan yedi melekten biri bana geldi, ve benimle konuşup, Buraya gel, dedi, sana gelini, Kuzu'nun karısını göstereceğim.
10. Ve beni ruhta büyük ve yüksek bir dağa götürdü, ve bana gökten Allah tarafından inen o koca kenti, kutsal Yeruşalim'i, gösterdi,
11. Onda Allah'ın yüceliği vardı; ve onun ışığı çok değerli bir taşa benziyor, billur gibi parlak bir yeşim taşına benziyordu;
12. Ve büyük ve yüksek duvarı vardı, ve on iki kapısı, ve kapılarda on iki melek, ve üzerlerinde yazılmış adlar vardı, bunlar İsrail çocuklarının on iki oymağının adlarıdır;
13. Doğuda üç kapı; kuzeyde üç kapı; güneyde üç kapı; ve batıda üç kapı.
14. Ve kentin duvarının on iki temeli, ve bunların üzerinde Kuzu'nun on iki elçisinin adları vardı.
15. Ve benimle konuşanın elinde kenti, ve onun kapılarını, ve onun duvarını ölçmek için altından bir kamış vardı.
16. Ve kent dört köşeli olup uzunluğu genişliği kadardır; ve kenti kamışla ölçtü, on iki bin ok atımı. Uzunluğu ve genişliği ve yüksekliği eşittir.
17. Ve onun duvarını ölçtü, bir adamın, yani meleğin ölçüsüne göre, yüz kırk arşın.
18. Ve duvarının yapısı yeşimdendi; ve kent saf cama benzer saf altındı.
19. Ve kentin duvarının temelleri her türlü değerli taşla bezenmişti. Birinci temel yeşim, ikincisi safir, üçüncüsü alaca akik, dördüncüsü zümrüt,
20. Beşincisi beyaz akik, altıncısı kırmızı akik, yedincisi zebercet, sekizincisi gök zümrüt, dokuzuncusu sarı yakut, onuncusu sarıca zümrüt, on birincisi gökyakut, on ikincisi mor yakuttu.
21. Ve on iki kapı on iki inci, kapıların her biri birer incidendi; ve kentin sokağı saydam cam gibi saf altındı.
22. Ve onda tapınak görmedim; çünkü Kadir Rab Allah ve Kuzu onun tapınağıdır.
23. Ve kentin, aydınlatılması için güneş ya da aya ihtiyacı yoktur; çünkü Allah'ın yüceliği onu aydınlatıyor, Kuzu da onun ışığıdır.
24. Ve kurtulmuş olanların ulusları onun ışığında yürüyecekler, ve yeryüzünün kralları yüceliklerini ve onurlarını içine getirirler;
25. Ve kapıları gündüz hiç kapanmayacak; çünkü orada gece olmayacak.
26. Ve ulusların yüceliğini ve onurunu içine getirecekler.
27. Ve onun içine kirleten hiçbir şey girmeyecektir, ne de iğrenç iş yapan ya da yalan söyleyen girecektir; ancak Kuzu'nun hayat kitabında yazılı olanlar girecektir.
