1. Ve bu şeylerden sonra gökte çok halkın büyük sesini işittim, şöyle diyorlardı: Alleluya; Kurtarış, ve yücelik, ve saygı, ve kudret Rab Allah'ımıza;
2. Çünkü O'nun yargıları gerçek ve adildir; çünkü yeryüzünü fuhşuyla çürüten büyük fahişeyi yargıladı, ve kendi kullarının kanının öcünü onun elinden aldı.
3. Ve yine, Alleluya, dediler. Ve onun dumanı sonsuzlara dek tütüyor.
4. Ve yirmi dört ihtiyar ve dört yaratık yere kapanıp, Âmin; Alleluya, diyerek taht üzerinde oturan Allah'a tapındılar.
5. Ve tahttan bir ses çıkıp, Ey O'nun tüm kulları, ve O'ndan korkanlar, hem küçükler hem de büyükler, Allah'ımızı övün, dediler.
6. Ve sanki büyük bir kalabalığın sesi, ve çok suların sesi gibi, ve şiddetli gök gürlemelerinin sesi gibi sesler işittim, şöyle diyorlardı: Alleluya; çünkü gücü her şeye yeten Rab Allah krallık ediyor.
7. Sevinelim ve coşalım, ve O'na onur verelim; çünkü Kuzu'nun düğünü geldi, karısı da kendini hazırladı.
8. Ve temiz ve beyaz ince ketenle giyinmek O'na verildi; çünkü ince keten kutsalların doğruluğudur.
9. Ve bana dedi ki, Yaz: Kuzu'nun düğününün akşam yemeğine çağrılmış olanlara ne mutlu. Ve bana, Bunlar Allah'ın gerçek sözleridir, dedi.
10. Ve ona tapınmak üzere ayaklarına kapandım. Ve o bana, Sakın etme, dedi; ben senin, ve kendilerinde İsa'nın tanıklığı olan kardeşlerinin hizmet arkadaşıyım; Allah'a tap; çünkü İsa'nın tanıklığı peygamberlik ruhudur.
11. Ve göğün açıldığını gördüm, ve işte beyaz bir at; ve üzerine binmiş olana Sadık ve Gerçek denilir, ve doğrulukla yargılar ve savaşır.
12. Gözleri ateş alevi gibi, ve başında çok sayıda taç vardı; ve kendisinden başka hiçbir adamın bilmediği yazılmış bir adı vardı.
13. Ve kana daldırılmış bir kaftan giyinmiş olup, Allah'ın Sözü adıyla anılır.
14. Ve beyaz ve temiz ince ketenle giyinmiş olan gökteki ordular, beyaz atlara binmiş, onun ardından geliyorlardı.
15. Ve ulusları vursun diye, onun ağzından keskin bir kılıç çıkıyor; ve onları demir çomakla güdecek; ve Kadir Allah'ın azgınlığının ve gazabının masarasını kendisi çiğner.
16. Ve kaftanı ve kalçası üzerinde yazılmış bir adı var: KRALLARIN KRALI, VE RABLERİN RABBİ.
17. Ve güneşte duran bir melek gördüm; ve yüksek sesle bağırıp göğün ortasında uçan tüm kuşlara, Gelin ve yüce Allah'ın akşam yemeğine toplanın, dedi;
18. Öyle ki, kralların etini, ve binbaşıların etini, ve güçlü adamların etini, ve atların etini, ve üzerlerine binenlerin etini, ve hem özgürlerin hem kölelerin, hem küçüklerin hem büyüklerin, tüm insanların etini yiyesiniz.
19. Ve canavarı, ve yeryüzünün krallarını, ve onların ordularını, ata binmiş olana karşı, ve onun ordusuna karşı savaşmak için bir araya toplanmış gördüm.
20. Ve canavar, ve onun önünde mucizeler yapan, bunlarla canavarın nişanını alanları, ve onun suretine tapanları saptıran sahte peygamber tutuldu. Bu ikisi kükürtle yanan ateş gölüne diri diri atıldı.
21. Ve geriye kalanlar ata binmiş olanın ağzından çıkan kılıçla öldürüldü; ve tüm kuşlar onların etiyle doydu.
