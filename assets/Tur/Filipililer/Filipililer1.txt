1. İsa Mesih'in kulları Pavlus ve Timoteos, Filipi'de bulunan gözeticiler ve hizmet görücülerle birlikte Mesih İsa'da tüm kutsallara:
2. Size Babamız Allah'tan ve Rab İsa Mesih'ten inayet ve selamet olsun.
3. Sizi her hatırlayışımda Allah'ıma şükrediyorum,
4. Her zaman her duamda hepiniz için sevinçle dilekte bulunuyorum,
5. İlk günden ta şimdiye dek İncil'de olan paydaşlığınız için;
6. Şuna güvencim var ki sizde iyi işe başlamış olan, İsa Mesih'in gününe dek onu tamamlayacak;
7. Nitekim hepiniz hakkında bunu düşünmem doğrudur, çünkü benim yüreğimdesiniz; mademki hem bağlarımda hem de İncil'i savunmakta ve doğrulamakta hepiniz benim inayetimin paydaşlarısınız.
8. Çünkü hepinizi İsa Mesih'in bağırlarında nasıl çok özlediğime Allah tanığımdır.
9. Ve şu duayı ederim ki, sevginiz bilgide ve anlayışta hep daha ve daha çok artsın;
10. Üstün olan şeyleri ayırt edesiniz; ve, Allah'ın yüceliği ve övgüsü için İsa Mesih aracılığıyla olan doğruluk ürünleriyle dolarak,
11. Mesih'in gününe dek saf ve kusursuz olasınız;
12. Ama, ey kardeşler, bana olan şeyler İncil'in ilerlemesi için olduğunu anlamanızı isterim;
13. Öyle ki, Mesih için olan bağlarım bütün sarayda ve başka yerlerin tümünde açıkça göründü;
14. Ve Rab'de olan kardeşlerin birçoğu bağlarımdan yüreklenip sözü korkusuzca söylemeye daha çok cesaret gösteriyorlar.
15. Gerçi bazıları kıskançlık ve kavgacılıkla, bazıları da iyi niyetle Mesih'i vaaz ederler.
16. Onlar Mesih'i, içtenlikle değil, ama bağlarıma sıkıntı katacaklar sanısıyla çekişmeyle,
17. Bunlar ise, İncil'in savunması için durduğumu bilerek, sevgiyle vaaz ederler.
18. Öyleyse ne? Yine de ister bahaneyle, ister gerçekle olsun, her durumda Mesih vaaz edilir; ve buna seviniyorum, sevineceğim de.
19. Çünkü bilirim ki, duanızla ve İsa Mesih'in Ruh'unun yardımıyla bu benim kurtuluşuma dönecektir,
20. Arzulu bekleyişime ve umuduma göre ki hiçbir şeyde utanmayacağım, ama her zaman olduğu gibi şimdi de gerek yaşamla gerek ölümle olsun, Mesih bedenimde tüm cesaretle yüceltilecektir.
21. Çünkü bana yaşamak Mesih'tir, ve ölmek kazançtır.
22. Ama eğer et bedende yaşarsam, işimin ürünü budur; yine neyi seçeceğimi bilmem.
23. Çünkü ikisinden sıkılıyorum; ayrılıp Mesih'le birlikte bulunmak arzusundayım, bu çok daha iyidir;
24. Ama et bedende kalmak sizin için daha gereklidir.
25. Ve bu güvencim varken bilirim ki ilerlemeniz ve imanın sevinci için hepinizle birlikte durup kalacağım;
26. Öyle ki, tekrar yanınıza gelmemle İsa Mesih'te benim için övünmeniz daha bol olsun.
27. Ancak yaşayışınız Mesih'in İncil'ine layık olsun, öyle ki, gelip sizi görsem de, ve gelmesem de, hakkınızdaki şeyleri işiteyim ki tek bir ruhta dimdik durup İncil'in imanı için tek canla mücadele edersiniz;
28. Ve karşı duranlardan hiçbir şeyde korkutulmazsınız, bu da onlara helâk belirtisi, ama size kurtuluş belirtisidir, ve bu Allah'tandır.
29. Çünkü Mesih uğruna yalnız O'na iman etmek değil, ama O'nun için elem çekmek de size verildi;
30. Bende gördüğünüz ve şimdi bende olduğunu işittiğiniz çabanın aynısına sahip olursunuz.
