HİKMETLİ oğul babasının öğrettiğini dinler; ama alaycı kişi azarlamaya kulak vermez.
2 Ağzının meyvesinden insan iyilik yer; ama hainlerin canı gaddarlık yer.
3 Ağzını tutan hayatını korur; ama ağzı gevşek olana yıkım olur.
4 Tembel kişinin canı çeker, ve bir şeyi yoktur; ama çalışkanın canı semiz olacak.
5 Doğru adam yalandan nefret eder; ama şerir adam iğrençtir, ve utanca varır.
6 Yolda dürüst olanı doğruluk korur; ama şer günahkârı yıkar.
7 Adam var ki, bir şeyi yokken kendini zengin gösterir; adam var ki, çok malı varken kendini fakir gösterir.
8 Bir adamın hayat fidyesi zenginliğidir; ama fakir adam tehdit işitmez.
9 Doğruların ışığı sevinir; ama şerirlerin çırası söndürülecek.
10 Kibirden ancak kavga çıkar; ama iyi öğüdü dinleyenin yanında hikmet vardır.
11 Batıl yolla kazanılan mal azalır; ama emekle toplayan çoğaltır.
12 Başka güne atılan umut yüreği hasta eder; ama dilek yerine gelince, hayat ağacıdır.
13 Sözü hor gören kendi üzerine yıkım getirir; ama emirden korkan ödülünü alacak.
14 Ölüm tuzaklarından ayrılmak için, hikmetlilerin yasası hayat pınarıdır.
15 İyi anlayış lütuf verir; ama hainlerin yolu çetindir.
16 Her ihtiyatlı adam bilgiyle işler; ama akılsız adam ahmaklığını yayar.
17 Şerir ulak belaya düşer; ama sadık elçi şifadır.
18 Tedibi reddedene fakirlik ve utanç olacak; ama azarlamaya kulak veren onur bulacak.
19 Yerine getirilen dilek cana tatlıdır; ama kötülükten ayrılmak akılsızlar için iğrençliktir.
20 Hikmetli adamlarla yürüyen hikmetli olacak; ama akılsızların arkadaşı helak edilecek.
21 Günahkârları kötülük kovalar; ama doğrulara iyilik ödenecek.
22 İyi adam çocuklarının çocuklarına miras bırakır; ve günahkârın serveti adil kişi için alıkonur.
23 Fakirlerin çift sürmesinde çok yiyecek vardır; ama adam var ki, haksızlıktan ötürü helak olur.
24 Değneğini esirgeyen oğlundan nefret eder; ama onu seven vaktinde tedip eder.
25 Doğru kişi canı doyuncaya kadar yer; ama şerirlerin karnı aç kalacak.
