1. Ve denizin karşı yakasına, Gadaraniler'in memleketine geldiler.
2. Ve tekneden çıkınca, kirli ruhlu bir adam mezarlardan çıkıp O'nu hemen karşıladı.
3. Onun konutu mezarlar arasındaydı; ve onu artık hiçbir adam zincirle bile bağlayamıyordu.
4. Çünkü çok kez zincirle ve ayak köstekleriyle bağlanmıştı, ve onun tarafından zincirler koparılmış, ve köstekler parçalanmıştı; ve hiçbir adam onunla başa çıkamıyordu.
5. Ve daima, gece gündüz, dağlarda, ve mezarlarda bulunup bağırırdı, ve kendisini taşlarla yaralardı.
6. Ama İsa'yı uzaktan görünce, koşup O'na tapındı,
7. Ve yüksek sesle bağırıp, Ey İsa, en yüce Allah'ın Oğlu, benimle neyin var? Allah hakkı için sana yalvarırım ki, bana azap etmeyesin, dedi.
8. Çünkü ona, Ey kirli ruh, çık bu adamın içinden, demişti.
9. Ve ona, Adın ne? diye sordu. O da cevap verip, Adım Lejyon, çünkü biz çokluğuz, dedi.
10. Ve kendilerini o memleketin dışına göndermemesi için O'na çok yalvardı.
11. Şimdi orada, dağlara yakın otlamakta olan büyük bir domuz sürüsü vardı.
12. Ve iblislerin hepsi O'na, Bizi şu domuzlara gönder, onlara girelim, diye yalvardılar.
13. Ve İsa onlara hemen izin verdi. Ve kirli ruhlar çıkıp domuzların içine girdiler; ve iki bin kadar olan o sürü uçurumdan aşağı denize atıldı, ve denizde boğuldu.
14. Ve domuzları güdenler kaçıp kentte ve köylerde bunu anlattılar. Ve onlar olup biteni görmeye çıktılar.
15. Ve İsa'nın yanına geldiler, ve kendisinde lejyon bulunup iblise tutulmuş olan adamı oturmuş, ve giyinmiş, ve aklı başında gördüler; ve korktular.
16. Ve bunu görenler, iblise tutuklu olana nasıl olduğunu, ve domuzlar hakkında onlara anlattılar.
17. Onlar da, kendi sınırlarından ayrılması için O'na yalvarmaya başladılar.
18. Ve o tekneye binince, önceleri iblise tutulmuş adam kendisine yalvardı ki O'nunla beraber bulunsun.
19. Fakat İsa ona izin vermedi, ama kendisine, Evine, arkadaşlarına git, dedi, ve Rab'bin senin için neler yaptığını, ve sana nasıl merhamet ettiğini onlara anlat.
20. O da gitti, ve İsa'nın kendisi için neler yaptığını Dekapolis'te yaymaya başladı; ve tüm insanlar şaşıp kalıyordu.
21. Ve İsa yeniden tekneyle karşı yakaya geçtiği zaman, yanına çok halk toplandı; O da deniz kıyısındaydı.
22. Ve, işte, havra yöneticilerinden Yairus adında biri geldi; ve O'nu görünce ayaklarına kapandı,
23. Ve O'na çok yalvararak, Küçük kızım can çekişiyor, dedi, sana yalvarırım, gel, ve ellerini üzerine koy ki şifa bulsun; ve yaşayacaktır.
24. Ve İsa onunla birlikte gitti; ve çok halk ardından gidip O'nu sıkıştırıyordu.
25. Ve on iki yıldan beri kanaması,
26. Ve bir sürü hekimin elinden çok şeyler çekmiş, ve tüm varını yoğunu harcamış, ve hiçbir yararı olmamış, ama daha kötü olmuş olan bir kadın,
27. İsa hakkında işitince, kalabalıkta O'nun arkasından geldi, ve giysisine dokundu.
28. Çünkü, Yalnız giysilerine dokunsam, iyileşeceğim, diyordu.
29. Ve onun kanının kaynağı hemen kurudu; ve o dertten iyi olduğunu bedeninde hissetti.
30. Ve hemen İsa, O'ndan güç çıktığını kendisinde bilerek, kalabalık içinde dönüp, Giysilerime kim dokundu? dedi.
31. Öğrencileri de O'na, Seni sıkıştıran kalabalığı görüyorsun da, Bana kim dokundu, mu diyorsun? dediler.
32. Ve bunu yapmış olanı görmek için çevresine bakıyordu.
33. Ama kadın kendisine olanı bildiğinden, korkarak ve titreyerek geldi ve önünde yere kapanıp O'na tüm gerçeği söyledi.
34. O da ona, Kızım, imanın seni iyileştirdi; esenlikle git, ve derdinden sağlık bul, dedi.
35. O daha konuşurken, havra yöneticisinin evinden bazıları gelip, Kızın öldü, dediler; artık niçin Öğretmen'e zahmet veriyorsun?
36. İsa söylenen sözü işitince, havra yöneticisine, Korkma, sadece iman et, dedi.
37. Ve Petrus, ve Yakup, ve Yakup'un kardeşi Yuhanna'dan başka hiçbir adamın ardından gitmesine izin vermedi.
38. Ve havra başkanının evine gelip gürültülü kargaşalığı, ve çok ağlayan ve çığlık atanları gördü.
39. Ve içeri girince onlara, Neden gürültü ediyor, ve ağlıyorsunuz? dedi; kız ölmedi, ancak uyuyor.
40. Ve O'na alaylı alaylı güldüler. Ama O hepsini dışarı çıkardıktan sonra, kızın babasını ve annesini, ve kendi yanındakileri alıp kızın yattığı yere girdi.
41. Ve kızın elinden tutup ona, Talita kumi, dedi; ki çevrilirse, Kızcağız, sana söylüyorum, kalk, demektir.
42. Kız da hemen kalktı, ve yürüdü; çünkü on iki yaşındaydı. Ve onlar derin bir şaşkınlığa kapıldılar.
43. Ve bunu hiçbir adam bilmesin diye onları sıkıca uyardı; ve kıza yiyecek bir şey verilmesini emretti.
