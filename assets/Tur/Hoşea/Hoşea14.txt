EY İsrail, Allahın RAB'be dön; çünkü kendi fesadınla yıkıldın.
2 Kendinizle beraber sözler götürün, ve RAB'be dönün; ona deyin ki, Her fesadı kaldır, ve lütfet, bizi kabul et; böylece dudaklarımızın buzağılarını sunacağız.
3 Aşur bizi kurtarmayacak; atlar üzerine binmeyeceğiz; ve artık ellerimizin işine, İlahlarımız sizsiniz, demeyeceğiz; çünkü yetim sende merhamet bulur.
4 Onların dönekliğine şifa vereceğim, onları gönülden seveceğim; çünkü öfkem ondan döndü.
5 İsrail'e çiy gibi olacağım; zambak gibi çiçeklenecek, ve köklerini Lübnan gibi salacak.
6 Dalları yayılacak, ve güzelliği zeytin ağacı gibi, ve kokusu Lübnan gibi olacak.
7 Gölgesi altında oturanlar geri gelecek; buğday gibi dirilecek, ve asma gibi çiçeklenecekler; kokusu Lübnan şarabı gibi olacak.
8 Efraim diyecek ki, Artık putlarla ne işim var? Ben onu işittim, ve ona baktım; ben yeşil ak çam ağacı gibiyim. Senin meyven benden olur.
9 Bu şeyleri anlamak için hikmetli olan kimdir? ve onları bilmek için anlayışlı olan kimdir? çünkü RAB'bin yolları doğrudur, ve adiller onlarda yürüyecek; ama başkaldıranlar onlarda düşecekler.
