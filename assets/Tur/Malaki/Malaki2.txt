VE şimdi, ey siz kâhinler, bu emir sizin içindir.
2 Eğer dinlemezseniz, ve benim adıma yücelik vermeyi yüreğinize koymazsanız, diyor orduların RABBİ, üzerinize lanet göndereceğim, ve bereketlerinize lanet edeceğim; evet, zaten ben onlara lanet ettim, çünkü onu yüreğinize koymuyorsunuz.
3 İşte, ben tohumunuzu çürüteceğim, ve yüzlerinize gübre saçacağım, yani bayramlarınızın gübresini; ve biri sizi onunla götürecektir.
4 Ve Levi'yle antlaşmam olsun diye bu emri size ben gönderdiğimi bileceksiniz, diyor orduların RABBİ.
5 Onunla antlaşmam hayat ve esenliktendi; ve benden korktuğu korkusu, ve adımdan korktuğu için, onları kendisine verdim.
6 Gerçek yasası onun ağzındaydı, ve onun dudaklarında haksızlık bulunmadı; benimle esenlikte ve doğrulukta yürüdü, ve birçoklarını fesattan döndürdü.
7 Çünkü bilgiyi kâhinin dudakları korumalı, ve onlar yasayı onun ağzından aramalı; çünkü ordular RABBİ'nin habercisidir.
8 Ama siz yoldan saptınız; ve birçoklarını yasada sürçtürdünüz; Levi'nin antlaşmasını bozdunuz, diyor orduların RABBİ.
9 Bunun için, siz nasıl benim yollarımı tutmadınız, ve yasada şahıslara itibar ettinizse, ben de sizi tüm halkın önünde öyle bayağılaştırdım ve alçalttım.
10 Hepimizin babası bir değil mi? bizi bir Allah yaratmadı mı? niçin biz her adam atalarımızın antlaşmasını bozarak kardeşine hainlik ediyoruz?
11 Yahuda hainlik etti, ve İsrail'de ve Yeruşalim'de iğrençlik işlendi; çünkü Yahuda RAB'bin sevdiği makdisi kirletti, ve ecnebi ilahın kızıyla evlendi.
12 Yakup'un çadırlarından bunu yapan adamı, uyanık bekleyeni ve cevap vereni, ve ordular RABBİ'ne sunu sunanı RAB kesip atacaktır.
13 Ve bunu gene yaptınız; RAB'bin sunağını gözyaşlarıyla, ağlayış ve iniltiyle kapladınız, o kadar ki, artık sunuyu görmüyor, ve onu elinizden gönül hoşluğuyla almıyor.
14 Yine de siz, Niçin? diyorsunuz. Çünkü gençliğinin karısıyla senin aranda RAB tanık oldu, o kadın ki, senin arkadaşın ve kendisiyle antlaşma yaptığın kadın olduğu halde sen ona hainlik ettin.
15 Ve tek yapmadı mı? yine de onda ruhun bakiyesi vardı. Ve niçin tek? Bir müttaki tohum arasın diye. Bunun için kendi ruhunuzu sakının, ve kimse gençliğinin karısına hainlik etmesin.
16 Çünkü RAB, İsrail'in Allahı, boşanmadan nefret ettiğini söylüyor: çünkü biri gaddarlığı giysisiyle örter, diyor orduların RABBİ; bunun için, hainlik etmeyesin diye, ruhunuzu sakının.
17 Sözlerinizle RAB'bi usandırdınız; yine de siz, Onu neyle usandırdık? diyorsunuz. Şöyle demenizle: Kötülük eden herkes RAB'bin gözünde iyidir, ve onlardan hoşlanıyor; ya da, Adalet Allahı nerede?
