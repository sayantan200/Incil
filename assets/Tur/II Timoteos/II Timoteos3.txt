1. Şunu da bil ki, son günlerde tehlikeli vakitler gelecektir.
2. Çünkü insanlar kendilerini seven, cimri, övünen, gururlu, küfürbaz, ana baba sözü dinlemez, nankör, kutsallıktan yoksun,
3. Doğal sevgiden yoksun, uzlaşmaz, iftiracı, nefsini zapt edemez, azgın, iyi olanları hor gören,
4. Hain, inatçı, kibirli, Allah'tan çok zevki seven;
5. Takva suretini gösteren, ama kudretini inkâr edenler olacaklar; böylelerinden yüz çevir.
6. Çünkü evlerin	içine sokulup günahlarla yüklenmiş, çeşit çeşit tutkulardan götürülmüş,
7. Her zaman öğrenen ve hiç gerçek bilgisine gelemeyen şaşkın kadınları esir eden kimseler bunlardandır.
8. Şimdi Yannes ile Yambres nasıl Musa'ya karşı durdularsa, bunlar da böylece gerçeğe karşı dururlar; akılları bozuk, iman konusunda merdut adamlardır.
9. Ama daha ileri gitmeyecekler; çünkü onların akılsızlığı nasıl belli olduysa, bunlarınki de tüm insanlara belli olacaktır.
10. Ama sen benim öğretimi, gidişimi, niyetimi, imanımı, katlanışımı, sevgimi, sabrımı,
11. Antakya'da, İkonium'da, Listra'da çektiğim zulüm ve acıları, tam bildin; ne zulümlere katlandım! Ama Rab beni hepsinden azat etti.
12. Evet, ve Mesih İsa'da takvayla yaşamak isteyenlerin hepsi zulüm görecek.
13. Ama kötü adamlar ile baştan çıkaranlar, aldatarak ve aldanarak kötülükte daha ileri gidecekler.
14. Ama sen kimden öğrendiğini bilerek, öğrendiğin ve güvendiğin şeylerde kal;
15. Ve Mesih İsa'ya olan iman aracılığıyla kurtuluş için seni bilge kılmaya gücü yeten Kutsal Yazılar'ı çocukluğundan beri bildin.
16. Her Yazı Allah'ın esinlemesiyle verilir, ve öğreti, azarlama, düzeltme, doğrulukta eğitme için faydalıdır;
17. Öyle ki, Allah adamı yetkin, tüm iyi işlere hazırlanmış olsun.
